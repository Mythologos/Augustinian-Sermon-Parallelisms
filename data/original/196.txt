<196 1>
hodiernus dies natalis domini nostri Iesu Christi nobis festus illuxit.
natalis dies, quo natus est dies.
et ideo hodie, quia ex hodierno crescit dies.
natiuitates domini nostri Iesu Christi, duae sunt; una diuina, altera humana:
ambae mirabiles; illa sine femina matre, ista sine uiro patre.
quod ait sanctus Isaias propheta, generationem eius quis enarrabit?
ad ambas generationes referri potest.
quis digne enarret generantem deum?
quis digne enarret uirginis partum?
illud sine die, hoc certo die:
utrumque sine humana aestimatione, et cum magna admiratione.
illam primam attendite generationem:
in principio erat uerbum, et uerbum erat apud deum, et deus erat uerbum.
cuius uerbum?
ipsius patris.
quod uerbum?
ipse filius.
nunquam pater sine filio.
et tamen qui nunquam sine filio, genuit filium.
et genuit, et non coepit.
sine initio generato nullum est initium.
et tamen filius, et tamen genitus.
dicturus est homo:
quomodo genitus, et non habet initium?
si genitus, habet initium:
si non habet initium, quomodo genitus?
quomodo, nescio.
quaeris ab homine quomodo sit genitus deus?
interrogatione tua laboro; sed prophetam appello:
generationem eius quis enarrabit?
ueni mecum ad istam generationem humanam, ueni mecum ad istam, in qua se ipsum exinaniuit formam serui accipiens:
si forte uel ipsam capere possimus, si forte uel de ipsa aliquid loqui ualeamus.
etenim quis capiat, qui cum in forma dei esset, non rapinam arbitratus est esse aequalis deo?
quis hoc capiat?
quis hoc digne cogitet?
cuius mens hoc audeat perscrutari?
cuius lingua audeat pronuntiare?
cuius ualeat cogitatio capere?
interim hoc omittamus:
multum est ad nos.
ut autem non multum esset ad nos, semetipsum exinaniuit, formam serui accipiens, in similitudinem hominum factus.
ubi?
in uirgine Maria.
inde ergo aliquid loquamur, si forte possumus.
angelus nuntiat, uirgo audit, credit, et concipit.
fides in mente, Christus in uentre.
uirgo concepit, miramini:
uirgo peperit, plus miramini:
post partum, uirgo permansit.
generationem ergo istam quis enarrabit?
<196 2>
dico quod uos delectet, carissimi.
tres uitae sunt in ecclesia membrorum Christi:
coniugalis, uidualis, uirginalis.
quia ipsae uitae, ipsae pudicitiae futurae erant in sanctis membris Christi; omnes istae uitae tres attestatae sunt Christum.
prima, coniugalis:
quando Maria uirgo concepit, Elisabeth uxor Zachariae et ipsa conceperat; huius iudicis praeconem ferebat in utero.
uenit ad eam sancta Maria, tanquam ad cognatam suam salutandam.
exsultauit infans in utero Elisabeth.
ille exsultauit, illa prophetauit.
habes attestantem pudicitiam coniugalem.
ubi uidualis?
in Anna.
audistis modo cum euangelium legeretur, quod esset sancta prophetissa uidua octoginta et quatuor annorum, quae septem annis uixerat cum uiro suo; frequentans templum domini, seruiens in orationibus nocte et die.
et ipsa uidua agnouit Christum.
uidit paruum, agnouit magnum.
et ipsa attestata est.
habes et in ista uitam uidualem.
in Maria, uirginalem.
eligat sibi quisque de istis tribus quam uoluerit.
qui praeter istas esse uoluerit, in membris Christi esse non disponit.
non dicant coniugatae:
nos ad Christum non pertinemus.
habuerunt maritos sanctae feminae.
non se extollant uirgines.
quanto magnae sunt, humilient se in omnibus.
omnia exempla salutis proposita sunt ante oculos nostros.
nemo exorbitet.
nemo praeter uxorem:
melius sine uxore.
si pudicitiam coniugalem quaeris; habes Susannam:
si uidualem; habes Annam:
si uirginalem; habes Mariam.
<196 3>
dominus Iesus homo esse uoluit propter nos.
non uilescat misericordia:
iacet in terra sapientia.
in principio erat uerbum, et uerbum erat apud deum, et deus erat uerbum.
o cibus et panis angelorum:
de te implentur angeli, de te satiantur, et non fastidiunt; de te uiuunt, de te sapiunt, de te beati sunt.
ubi es propter me?
in diuersorio angusto, in pannis, in praesepio.
propter quem?
qui regit sidera, sugit ubera:
implet angelos, fatur in sinu patris, tacet in sinu matris.
sed locuturus est competente aetate, impleturus euangelium nobis.
propter nos passurus, propter nos moriturus, ad exemplum praemii nostri resurrecturus, ante oculos discipulorum in caelum ascensurus, ad iudicium de caelo uenturus.
ecce qui in praesepi iacebat, diminutus est, sed non perdidit se:
accepit quod non erat, sed mansit quod erat.
ecce habemus infantem Christum, crescamus cum illo.
<196 4>
satis haec sint caritati uestrae.
quia multos hic uideo propter solemnitatem, oportet ut dicam.
Calendae Ianuariae uenturae sunt.
christiani estis omnes; deo propitio, christiana est ciuitas.
duo genera hominum hic sunt, christiani et Iudaei.
non fiant illa quae odit deus:
per lusum iniquitas, per iocum improbitas.
non sibi faciant homines iudices, ne ueniant in manus ueri iudicis.
audite, christiani estis, membra Christi estis.
cogitate quid estis, cogitate quanti empti estis.
postremo si uultis scire quid facitis:
ego eis dico, qui faciunt.
nolite ad iniuriam uestram referre, quibus ista displicent:
eis dico qui faciunt, et quibus placent.
uultis nosse quid facitis, et qualem tristitiam nobis ingeritis?
faciunt illud Iudaei?
uel sic erubescite, ne fiat.
natali Ioannis, id est ante sex menses - tot enim menses inter se habent praeco et iudex -, de solemnitate superstitiosa pagana, christiani ad mare ueniebant et ibi se baptizabant.
absens eram:
sed, sicut comperi, per disciplinam christianorum presbyteri permoti, quibusdam dignam et ecclesiasticam disciplinam dederunt.
murmurauerunt inde homines, et dixerunt quidam:
quantum erat ut indicaretur nobis?
si ante praemoneremur, non faceremus.
ipsi praemonuissent presbyteri, non fecissemus.
ecce episcopus praemonet; moneo, praedico, denuntio.
audiatur episcopus iubens, audiatur episcopus monens, audiatur episcopus rogans, audiatur episcopus adiurans.
adiuro per ipsum qui hodie natus est:
adiuro, obstringo, nemo faciat.
ego me absoluo.
melius est ut monens audiar, quam tristis sentiar.