<258 1>
alius sermo quem dixit ad basilicam maiorem eadem die quod cantauimus deo:
hic est dies quem fecit, hinc loquamur quod dederit dominus.
hic scriptura utique prophetica aliquid nos intellegere uoluit.
quem diem non uulgarem, non conspicuum oculis carnis!
non eum diem qui oritur et occidit sed diem qui potuit scire ortum, nescire occasum!
uideamus quod supra dixerat idem Psalmus:
lapidem quem reprobauerunt aedificantes, hic factus est in caput anguli.
a domino factus est, iste est mirabilis in oculis nostris.
et sequitur:
hic est dies quem fecit dominus.
exordium diei huius a lapide angulari sumamus.
quis est lapis angularis quem reprobauerunt aedificantes nisi dominus Christus quem reprobauerunt Iudaeorum doctores?
legis enim periti doctores Iudaeorum reprobauerunt eum dicentes:
non est iste a deo qui soluit sabbatum.
iam dixistis:
non est iste a deo qui soluit sabbatum.
lapidem quem reprobauerunt hic factus est in caput anguli.
quomodo in caput anguli?
quare angularis lapis dictus est Christus?
quia omnis angulus duos parietes de diuerso pacificat.
uenerunt apostoli de circumcisione, uenerunt de gente Iudaeorum, uenerunt inde et illae turbae quae praecedebant et sequebantur iumentum eius, dicentes quod in hoc ipso Psalmo est:
benedictus qui uenit in nomine domini, uenerunt inde tot ecclesiae de quibus dicit apostolus Paulus:
eram ignotus faciei ecclesiis Iudaeae quae sunt in Christo, tantum autem audiebant quia ille qui aliquando nos persequebatur, nunc euangelizat fidem quam aliquando uastabat et in me magnificabant deum, Iudaei sed adhaerentes Christo sicut apostoli, uenientes et credentes Christo et unum parietem facientes.
restabat alius paries, ecclesia de gentibus ueniens.
inuenerunt se; pax in Christo, unitas in Christo qui fecit utraque unum.
ipse est dies quem fecit dominus.
totum diem intellege caput et corpus, caput Christus, corpus ecclesia.
iste est dies quem fecit dominus.
<258 2>
recolite primam mundi condicionem.
tenebrae erant super abyssum et spiritus dei superferebatur super aquam.
et dixit deus:
fiat lux et facta est lux.
et diuisit deus lucem a tenebris et lucem uocauit diem, tenebras autem uocauit noctem.
cogitate tenebras istorum antequam uenirent ad remissionem peccatorum.
tenebrae ergo erant super abyssum, antequam ista fuissent dimissa peccata.
sed spiritus dei superferebatur super aquas.
descenderunt isti in aquis, super aquas ferebatur spiritus dei, pulsae sunt tenebrae peccatorum, isti dies quem fecit dominus.
huic diei apostolus dicit:
fuistis enim aliquando tenebrae, nunc autem lux in domino.
numquid dixit:
fuistis tenebrae in domino?
tenebrae in uobis, lux in domino.
uocauit autem deus lucem diem, quia ipsius gratia fit quod fit.
illi per se ipsos tenebrae esse potuerunt, lux fieri nisi dominus fecisset, non potuerunt.
quia iste est dies quem fecit dominus, non ipse dies, sed dominus.
<258 3>
numquid non homo erat Thomas, unus de discipulis quasi homo de turba?
dicebant ei condiscipuli eius:
uidimus dominum.
et dicebat ipse:
nisi tetigero, nisi digitum misero in latus eius, non credam.
euangelistae tibi adnuntiant et non credis ipsis?
credidit mundus et non credit discipulus.
de ipsis dictum est:
in omnem terram exiit sonus eorum et in fines orbis terrae uerba eorum.
exeunt uerba eorum, perueniunt usque in fines terrae, credit totus mundus, adnuntiant omnes uni et non credit.
nondum erat dies quem fecerat dominus.
adhuc tenebrae erant in abysso; in profunditate cordis humani, tenebrae ibi erant.
ueniat ille, caput diei huius ueniat et dicat patiens, mitis, non iratus quia medicus:
ueni, inquit, ueni, tange hoc et crede.
dixisti:
nisi tetigero, nisi digitum misero, non credam.
ueni, tange, mitte digitum.
et noli esse incredulus sed fidelis.
ueni, mitte digitum.
sciebam uulnera tua, seruaui tibi cicatricem meam.
sed plane mittens manum suam compleuit fidem.
quae est enim fidei plenitudo?
ut non credatur Christus tantum homo nec credatur Christus tantummodo deus, sed homo et deus.
ipsa est fidei plenitudo, quia uerbum caro factum est et habitauit in nobis.
ergo iste discipulus oblatis sibi tangendis cicatricibus et membris saluatoris sui, at ubi tetigit exclamauit:
dominus meus et deus meus.
hominem tetigit, deum cognouit et tetigit carnem, respexit ad uerbum, quia uerbum caro factum est et habitauit in nobis.
uerbum hoc passum est carnem suam suspendi in ligno.
uerbum hoc passum est in carne sua clauos figi, uerbum hoc passum est carnem suam lancea transforari, uerbum hoc passum est carnem suam in sepulchro poni, uerbum hoc resuscitauit carnem suam, obtulit aspectibus discipulorum uidendam, praebuit manibus contrectandam.
tangunt, exclamant:
dominus meus et deus meus.
iste est dies quem fecit dominus.