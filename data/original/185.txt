<185 1>
natalis domini dicitur, quando dei sapientia se demonstrauit infantem, et dei uerbum sine uerbis uocem carnis emisit.
illa tamen occulta diuinitas, et magis caelo teste significata, et pastoribus angelica uoce nuntiata est.
hanc igitur anniuersaria solemnitate celebramus diem, qua impleta est prophetia dicens:
ueritas de terra orta est, et iustitia de caelo prospexit.
ueritas quae est in sinu patris, de terra orta est, ut esset etiam in sinu matris.
ueritas qua mundus continetur, de terra orta est, ut femineis manibus portaretur.
ueritas qua beatitudo angelorum incorruptibiliter alitur, de terra orta est, ut carnalibus uberibus lactaretur.
ueritas cui caelum non sufficit, de terra orta est, ut in praesepio poneretur.
cuius bono in tanta humilitate uenit tanta sublimitas?
nulli utique suo; sed magno, si credimus, nostro.
expergiscere, homo:
pro te deus factus est homo.
surge, qui dormis, et exsurge a mortuis, et illuminabit te Christus.
pro te, inquam, deus factus est homo.
in aeternum mortuus esses, nisi in tempore natus esset.
nunquam liberareris a carne peccati, nisi suscepisset similitudinem carnis peccati.
perpetua te possideret miseria, nisi fieret haec misericordia.
non reuixisses, nisi tuae morti conuenisset.
defecisses, nisi subuenisset.
perisses, nisi uenisset.
<185 2>
celebremus laeti nostrae salutis et redemptionis aduentum.
celebremus festum diem, quo magnus et aeternus dies ex magno et aeterno die uenit in hunc nostrum tam breuem temporalem diem.
hic est nobis factus iustitia, et sanctificatio, et redemptio:
ut, quemadmodum scriptum est, qui gloriatur, in domino glorietur.
ut enim superbiae Iudaeorum similes non essemus, qui ignorantes dei iustitiam, et suam uolentes constituere, iustitiae dei non sunt subiecti:
propterea cum dixisset, ueritas de terra orta est; mox addidit, et iustitia de caelo prospexit:
ne sibi eam mortalis infirmitas arrogaret, ne ista sua diceret, et se homo a se ipso iustificari, hoc est a se iustum fieri credens, dei iustitiam recusaret.
ueritas ergo de terra orta est:
Christus qui dixit, ego sum ueritas, de uirgine natus est.
et iustitia de caelo prospexit:
quoniam credens in eum qui natus est, non homo a se ipso, sed a deo iustificatus est.
ueritas de terra orta est:
quia uerbum caro factum est.
et iustitia de caelo prospexit:
quia omne datum optimum et omne donum perfectum desursum est.
ueritas de terra orta est, caro de Maria.
et iustitia de caelo prospexit:
quia non potest homo accipere quidquam, nisi fuerit ei datum de caelo.
<185 3>
iustificati igitur ex fide, pacem habeamus ad deum per dominum nostrum Iesum Christum; per quem et accessum habemus in gratiam istam, in qua stamus, et gloriamur in spe gloriae dei.
his, fratres, quae mecum recognoscitis, paucis apostolicis uerbis, pauca uerba Psalmi huius admiscere delectat, et consonantiam reperire.
iustificati ex fide, pacem habeamus ad deum:
quia iustitia et pax osculatae sunt inuicem.
per dominum nostrum Iesum Christum:
quia ueritas de terra orta est.
per quem et accessum habemus in gratiam istam, in qua stamus, et gloriamur in spe gloriae dei.
non ait, gloriae nostrae; sed, gloriae dei:
quia iustitia non de nobis processit, sed de caelo prospexit.
ergo qui gloriatur, non in se, sed in domino glorietur.
hinc enim et nato ex uirgine domino, cuius diem natalem hodie celebramus, praeconium uocis angelicae factum est:
gloria in excelsis deo, et in terra pax hominibus bonae uoluntatis.
in terra enim pax unde, nisi quia ueritas de terra orta est, id est, Christus de carne natus est?
et ipse est pax nostra qui fecit utraque unum:
ut essemus homines bonae uoluntatis, suauiter connexi uinculis unitatis.
in hac igitur gratia gaudeamus, ut sit gloria nostra testimonium conscientiae nostrae:
ubi non in nobis, sed in domino gloriemur.
hinc enim dictum est, gloria mea, et exaltans caput meum.
nam quae maior gratia dei nobis potuit illucescere, quam ut habens unigenitum filium, faceret eum hominis filium, atque ita uicissim hominis filium, faceret dei filium?
quaere meritum, quaere causam, quaere iustitiam; et uide utrum inuenias nisi gratiam.