<192 1>
hodie ueritas de terra orta est, Christus de carne natus est.
gaudete solemniter, et sempiternum diem hodierno quoque admoniti cogitate, aeterna dona spe firmissima concupiscite; filii dei esse accepta potestate praesumite.
propter uos temporalis effectus est temporum effector, propter uos in carne apparuit mundi conditor, propter uos creatus est creator.
quid adhuc mortales mortalibus rebus oblectamini, et fugitiuam uitam, si fieri posset, tenere conamini?
spes longe clarior effulsit in terris, ut terrenis uita promitteretur in caelis.
hoc ut crederetur, res incredibilior praerogata est.
deos facturus qui homines erant, homo factus est qui deus erat:
nec amittens quod erat, fieri uoluit ipse quod fecerat.
ipse fecit quod esset, quia hominem deo addidit, non deum in homine perdidit.
miramur uirginis partum, et nouum ipsum nascendi modum incredulis persuadere conamur, quod in utero non seminato germen prolis exortum est, et a complexu carnis uiscera immunia filium hominis protulerunt, cuius patrem hominem non tulerunt:
quod uirginitatis integritas et in conceptu clausa, et in partu incorrupta permansit.
mira est ista potentia, sed plus est miranda misericordia, quod ille qui sic nasci potuit, nasci uoluit.
erat enim iam unicus patri, qui unicus natus est matri:
et ipse est factus in matre, qui sibi fecerat matrem:
sempiternus cum patre, hodiernus ex matre:
post matrem de matre factus, ante omnia de patre non factus:
sine quo pater nunquam fuit, sine quo mater nunquam fuisset.
<192 2>
exsultate, uirgines Christi, consors uestra est mater Christi.
Christum parere non potuistis, sed propter Christum parere noluistis.
qui non ex uobis natus est, uobis natus est.
uerumtamen si uerbi eius memineritis, sicut meminisse debetis; estis etiam uos matres eius, quia uoluntatem facitis patris eius.
ipse enim dixit:
quicumque facit uoluntatem patris mei, ipse mihi frater et soror et mater est.
exsultate, uiduae Christi:
qui fecundam fecit uirginitatem, illi uouistis continentiae sanctitatem.
exsulta etiam, castitas nuptialis, omnes fideliter uiuentes cum coniugibus uestris:
quod amisistis in corpore, in corde seruate.
ubi iam non potest esse a concubitu caro integra, sit in fide uirgo conscientia, secundum quam uirgo est omnis ecclesia.
in Maria Christum pia uirginitas peperit:
in Anna Christum uiduitas paruum grandaeua cognouit:
in Elisabeth Christo coniugalis castitas et anilis fecunditas militauit.
omnes gradus fidelium membrorum capiti contulerunt, quod ipsius gratia conferre potuerunt.
proinde quia ueritas et pax et iustitia Christus est, hunc fide concipite, operibus edite; ut quod egit uterus Mariae in carne Christi, agat cor uestrum in lege Christi.
quomodo autem non ad partum uirginis pertinetis, quando Christi membra estis?
caput uestrum peperit Maria, uos ecclesia.
nam ipsa quoque et mater et uirgo est:
mater uisceribus caritatis, uirgo integritate fidei et pietatis.
populos parit, sed unius membra sunt, cuius ipsa est corpus et coniunx etiam in hoc similitudinem gerens illius uirginis, quia et in multis mater est unitatis.
<192 3>
omnes itaque unanimes, castis mentibus et affectibus sanctis, diem natalis domini celebremus:
quo die, sicut istum sermonem exorsi sumus, ueritas de terra orta est.
iam enim et quod in eodem Psalmo sequitur, factum est.
nam ille qui de terra ortus est, hoc est, de carne natus est, quia de caelo uenit, et super omnes est; procul dubio cum ascendit ad patrem, etiam iustitia de caelo prospexit.
hanc enim iustitiam uerbis suis ipse commendat, promittendo spiritum sanctum:
ipse, inquit, arguet mundum de peccato, et de iustitia, et de iudicio.
de peccato quidem, quia non crediderunt in me:
de iustitia, quia ad patrem uado; et iam non uidebitis me.
haec est iustitia, quae de caelo prospexit.
a summo enim caelo egressio eius, et occursus eius usque ad summum caeli.
ne uero quisquam contemneret ueritatem, quia de terra orta est, cum sicut sponsus processit de thalamo suo, id est, de utero uirginali, ubi uerbum dei creaturae humanae quodam ineffabili coniugio copulatum est:
ne hoc ergo quisquam contemneret, et quamuis mirabiliter natum, et dictis factisque mirabilem, tamen propter similitudinem carnis peccati nihil amplius Christum quam hominem crederet:
cum dictum esset, tanquam sponsus procedens de thalamo suo, exsultauit ut gigas ad currendam uiam; continuo subiunctum est, a summo caelo egressio eius.
quod ergo audis, ueritas de terra orta est, dignatio est, non conditio; misericordia est, non miseria.
ueritas ut de terra oriretur, de caelo descendit:
sponsus ut de thalamo suo procederet, a summo caelo egressio eius.
inde est quod hodie natus est, quo die minor dies nullus in terris, a quo tamen incrementa dies sumunt.
qui ergo inclinatus est, et nos erexit, minimum elegit diem, sed unde lux crescit:
ipso suo tali aduentu, nos etiam tacitus tanquam sonitu magni clamoris exhortans, ut qui pauper propter nos factus est, in illo diuites esse discamus; qui propter nos formam serui accepit, in illo libertatem accipiamus; qui propter nos de terra ortus est, in illo caelum possideamus.