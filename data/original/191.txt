<191 1>
uerbum patris per quod facta sunt tempora, caro factum, natalem suum nobis fecit in tempore:
et in ortu humano habere uoluit unum diem, sine cuius nutu diuino nullus uoluitur dies.
ipse apud patrem praecedit cuncta spatia saeculorum:
ipse de matre in hac die cursibus se ingessit annorum.
homo factus, hominis factor:
ut sugeret ubera, regens sidera; ut esuriret panis, ut sitiret fons, dormiret lux, ab itinere uia fatigaretur, falsis testibus ueritas accusaretur, iudex uiuorum et mortuorum a iudice mortali iudicaretur, ab iniustis iustitia damnaretur, flagellis disciplina caederetur, spinis botrus coronaretur, in ligno fundamentum suspenderetur, uirtus infirmaretur, salus uulneraretur, uita moreretur.
ad haec atque huiusmodi sustinenda pro nobis indigna, ut liberaret indignos; quando nec ille aliquid mali, qui propter nos tanta pertulit mala, nec nos boni aliquid merebamur, qui per eum tanta accepimus bona:
propter haec ergo, qui erat ante omnia saecula sine initio dierum dei filius, esse in nouissimis diebus dignatus est hominis filius; et qui de patre natus, non a patre factus erat, factus est in matre quam fecerat; ut ex illa ortus hic aliquando esset, quae nisi per illum nunquam et nusquam esse potuisset.
<191 2>
sic adimpletum est quod praedixerat Psalmus, ueritas de terra orta est.
Maria uirgo ante conceptum, uirgo post partum.
absit enim ut in ea terra, hoc est in ea carne unde orta est ueritas, periret integritas.
nempe post resurrectionem suam, cum spiritus putaretur esse, non corpus:
palpate, inquit, et uidete, quia spiritus carnem et ossa non habet, sicut me uidetis habere.
et tamen illius iuuenilis corporis soliditas, non patentibus foribus se ad discipulos intromisit.
cur ergo qui potuit per clausa ostia magnus intrare, non potuit etiam per incorrupta membra paruus exire?
sed neque hoc, neque illud uolunt credere increduli.
ideo potius fides utrumque credit; quia infidelitas utrumque non credit.
ipsa est quippe infidelitas, cui nulla in Christo uidetur esse diuinitas.
porro si fides deum natum credit in carne, deo non dubitat utrumque possibile; ut et corpus maioris aetatis non reserato aditu domus, intus positis praesentaret, et sponsus infans de thalamo suo, hoc est utero uirginali, illaesa matris uirginitate procederet.
<191 3>
illic namque unigenitus dei filius humanam sibi dignatus est coniungere naturam, ut sibi capiti immaculato immaculatam consociaret ecclesiam:
quam Paulus apostolus uirginem uocat, non solas in ea considerans etiam corpore uirgines, sed incorruptas omnium desiderans mentes.
desponsaui enim uos, inquit, uni uiro, uirginem castam exhibere Christo.
ecclesia ergo imitans domini sui matrem, quoniam corpore non potuit, mente tamen et mater est et uirgo.
nullo itaque modo uirginitatem matri suae nascendo Christus ademit, qui ecclesiam suam de fornicatione daemonum redimendo uirginem fecit.
ex cuius incorrupta uirginitate procreatae uirgines sanctae, quae terrenas nuptias contemnentes, esse etiam carne uirgines elegistis, gaudentes celebrate solemniter hodierno die uirginis partum.
ille quippe est natus ex femina, qui non est a masculo satus in femina.
qui uobis attulit quod amaretis, matri non abstulit quod amatis.
qui sanat in uobis quod traxistis ex Eua, absit ut uitiaret quod dilexistis in Maria.
<191 4>
illa igitur cuius uestigia sectamini, et ut conciperet, cum uiro non mansit; et cum pareret, uirgo permansit.
imitamini eam quantum potestis; non fecunditate, quia hoc non potestis, salua uirginitate.
sola utrumque potuit, quorum uos unum habere uoluistis; quia hoc perditis, si utrumque habere uelitis.
sola utrumque potuit, quae omnipotentem peperit, per quem potuit.
solum enim unicum dei filium, isto unico modo fieri oportebat filium hominis.
nec tamen ideo non est uobis aliquid Christus, quia unius est uirginis fetus.
ipsum quippe uos, quem filium edere non potuistis carne, sponsum inuenistis in corde:
et talem sponsum, quem et redemptorem sic teneat felicitas uestra, ut peremptorem non timeat uirginitas uestra.
qui enim matri uirginitatem nec corporali abstulit partu, multo magis in uobis eam spirituali seruat amplexu.
nec propterea uos steriles deputetis, quia uirgines permanetis.
nam et ipsa pia integritas carnis, ad fecunditatem pertinet mentis.
agite quod ait apostolus:
quoniam non cogitatis ea quae sunt mundi, quomodo placeatis maritis; cogitate quae dei sunt, quomodo illi in omnibus placeatis; ut non uterum fetibus, sed animum fecundum possitis habere uirtutibus.
postremo omnes alloquor, omnibus dico; uniuersam uirginem castam, quam desponsauit apostolus Christo, ista uoce compello.
quod miramini in carne Mariae, agite in penetralibus animae.
qui corde credit ad iustitiam, concipit Christum:
qui ore confitetur ad salutem, parit Christum.
sic in mentibus uestris et fecunditas exuberet, et uirginitas perseueret.