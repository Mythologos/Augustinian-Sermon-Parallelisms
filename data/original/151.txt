<151 1>	
diuina quae de apostoli Pauli epistola recitata est, quotiescumque legitur, timendum est ne male intellecta det hominibus occasionem quaerentibus occasionem.
procliues sunt quippe homines ad peccandum, et uix se tenent.
ubi ergo audierint apostolum dicentem, non enim quod uolo, facio bonum; sed quod odi malum, hoc ago; agunt malum, et quasi displicentes sibi quia agunt malum, putant se apostolo esse similes, qui dixit:
non enim quod uolo, facio bonum; sed quod nolo malum, hoc ago.
nonnunquam ergo legitur, et tunc nobis ingerit necessitatem disputandi, ne homines male sumentes salubrem cibum uertant in uenenum.
sit ergo intenta caritas uestra, donec quod dominus donauerit, dicam uobis:
ut ubi me forte laborare uideritis in difficultate alicuius obscuritatis, adiuuetis me affectu pietatis.
<151 2>
prius ergo recolite, quod deo propitio soletis audire, uitam iusti in isto corpore adhuc bellum esse, nondum triumphum.
huius autem belli aliquando erit triumphus.
ideo apostolus dixit, et uoces belli, et uoces triumphi.
uoces belli modo audiuimus:
non enim quod uolo, ago; sed quod odi, illud facio.
si autem quod odi, illud facio; consentio legi, quoniam bona est.
uelle adiacet mihi, perficere autem bonum non inuenio.
uideo autem aliam legem in membris meis, repugnantem legi mentis meae, et captiuantem me in lege peccati, quae est in membris meis.
quando audis repugnantem, quando audis captiuantem, bellum non agnoscis?
uox ergo triumphi nondum est:
sed quia futura est, docet te idem apostolus, dicens:
oportet corruptibile hoc induere incorruptionem, et mortale hoc induere immortalitatem.
cum autem corruptibile hoc induerit incorruptionem, et mortale hoc induerit immortalitatem:
ibi est uox triumphi:
tunc fiet sermo qui scriptus est, absorpta est mors in uictoriam.
dicant triumphantes:
ubi est, mors, contentio tua.
dicemus ergo; quandoque dicemus; et ipsum quandoque non erit longe.
non enim tantum remanet de saeculo, quantum iam exemptum est.
hoc igitur tunc dicemus.
modo autem in isto bello, ne male intelligentibus lectio ista tuba sit hostis, non nostra, unde ille incitetur, non unde uincatur; aduertite, obsecro, fratres mei, et qui certatis certate.
qui enim nondum certatis, non estis intellecturi quod dico:
qui iam certatis, intellecturi estis.
uox mea in aperto, uestra erit in silentio.
prius illud recolite quod scripsit ad Galatas, unde hoc bene possit exponi.
ait enim, fidelibus loquens, baptizatis loquens, quibus utique in sancto lauacro omnia fuerant dimissa peccata:
his tamen loquens, sed pugnantibus loquens, ait:
dico autem, spiritu ambulate, et concupiscentias carnis ne perfeceritis.
non dixit, ne feceritis; sed, ne perfeceritis.
quare hoc?
sequitur et dicit:
caro enim concupiscit aduersus spiritum, spiritus autem aduersus carnem.
haec enim inuicem aduersantur; ut non ea quae uultis faciatis.
quod si spiritu ducimini, non adhuc estis sub lege:
utique, sed sub gratia.
si spiritu ducimini:
quid est, duci spiritu?
spiritui dei consentire iubenti, non carni concupiscenti.
tamen concupiscit et resistit; et uult aliquid, et non uis tu:
perseuera, ut nolis tu.
<151 3>
desiderium tamen tuum tale esse debet ad deum, ut nec sit ipsa concupiscentia cui resistas.
uidete quid dixerim:
desiderium, inquam, tuum tale esse debet ad deum, ut omnino non sit ipsa concupiscentia cui resistere oporteat.
resistis enim, et non consentiendo uincis:
sed melius est hostem non habere, quam uincere.
hostis iste aliquando non erit.
refer animum ad uocem triumphi, et uide si erit.
ubi est, mors, contentio tua?
non erit.
ubi est, mors, aculeus tuus?
quaeres locum eius, et non inuenies.
non enim haec, quod maxime debetis audire:
non enim haec quasi alia natura est, sicut insaniunt Manichaei.
languor noster est, uitium nostrum est.
non separatum alibi erit, sed sanatum nusquam erit.
ergo concupiscentias carnis ne perfeceritis.
melius quidem erat implere quod lex dixit, ne concupiscas.
plenitudo est ista uirtutis, perfectio iustitiae, palma uictoriae, ne concupiscas.
hoc quia modo impleri non potest, uel illud impleatur quod sancta scriptura item dicit:
post concupiscentias tuas non eas.
melius est eas non habere:
sed quia sunt, noli post eas ire.
nolunt post te ire:
noli post eas ire.
si uelint post te ire, non erunt; quia contra mentem tuam non rebellabunt.
rebellant, rebella; pugnant, pugna; expugnant, expugna:
hoc solum uide, ne uincant.
<151 4>
ecce aliquid inde ponam, unde cetera intelligatis.
nostis esse homines sobrios:
pauciores sunt, sed sunt.
nostis esse et ebriosos:
abundant.
baptizatus est sobrius:
quantum pertinet ad ebrietatem, non habet cum qua pugnet:
habet alias concupiscentias, cum quibus pugnet.
sed ut de ceteris intelligatis, unius tantummodo hostis certamen in medio constituamus.
baptizatus est et ebriosus:
audiuit, et cum timore audiuit, inter cetera mala, quibus hominibus male uiuentibus intercluditur regnum dei, commemoratam esse et ebrietatem:
quia ubi dictum est, neque fornicatores, neque idolis seruientes, neque adulteri, neque molles, neque masculorum concubitores, neque fures; ibi additum est, neque ebriosi, etc.,  regnum dei possidebunt.
audiuit, et timuit.
baptizatus est, dimissa sunt illi omnia quibus inebriatus est:
restat aduersaria consuetudo.
ergo habet cum qua pugnet renatus.
praeterita eius uitia omnia dimissa sunt ei:
obseruet, uigilet, pugnet, ne aliquando inebrietur.
surgit ergo illa concupiscentia potandi, titillat animum, ingerit
faucibus siccitatem, insidiatur sensibus:
uult etiam ipsum, si potest fieri, penetrare murum, adire inclusum, trahere captiuum.
pugnat, repugna.
o si et ipsa non esset.
si consuetudine mala accessit, bona consuetudine morietur:
tu tantum noli ei satisfacere, noli eam cedendo satiare, sed resistendo necare.
tamen quamdiu est, hostis est.
si ei non consentias, et nunquam inebrieris, minor et minor erit quotidie.
nam sunt uires illius subiectio tua.
si enim ei cesseris, et inebriatus fueris, das ei uires.
numquid contra me, et non contra te?
ego de loco superiore moneo, dico, praedico:
quid mali futurum sit ebriosis, ante denuntio.
non est quod dicas, non audiui:
non est quod dicas, exigit deus animam meam de manu illius, qui mihi tacuit.
sed laboras, quia tibi ualidum aduersarium mala consuetudine ipse fecisti.
non laborasti, ut nutrires eum:
labora, ut uincas eum.
et si minus idoneus es aduersus eum, roga deum.
tamen si te non uicerit, quamuis ipsa tua mala consuetudo luctata sit tecum, si te non uicerit, fecisti quod ait apostolus Paulus, concupiscentias carnis ne perfeceritis.
facta est concupiscentia titillando; sed non est perfecta potando.
<151 5>
quod dixi de ebrietate, hoc de omnibus uitiis, hoc de omnibus cupiditatibus.
cum aliquibus enim nati sumus, aliquas consuetudine fecimus.
nam propter illas cum quibus nati sumus, baptizantur infantes, ut soluantur a reatu propaginis, non malae, quam non habuerunt, consuetudinis.
ergo semper pugnandum est, quia ipsa concupiscentia, cum qua nati sumus, finiri non potest quamdiu uiuimus:
quotidie minui potest, finiri non potest.
per illam dictum est hoc nostrum mortis corpus.
de ipsa dicit apostolus:
condelector enim legi dei secundum interiorem hominem.
uideo autem aliam legem in membris meis repugnantem legi mentis meae, et captiuantem me in lege peccati, quae est in membris meis.
tunc nata est ista lex, quando transgressa est prima lex.
tunc nata est, inquam, ista lex, quando contempta et transgressa est prima lex.
quae est prima lex?
quam in paradiso accepit homo.
nonne nudi erant, et non confundebantur?
quare nudi erant, et non confundebantur, nisi quia nondum erat lex in membris repugnans legi mentis?
fecit homo factum puniendum, et inuenit motum pudendum.
manducauerunt contra interdictum, et aperti sunt oculi eorum.
quid enim?
prius in paradiso clausis uel caecis oculis oberrabant?
absit.
nam Adam unde nomina imposuit uolatilibus et bestiis, quando ad eum cuncta animalia adducta sunt?
quibus nomina imponebat, si non uidebat?
deinde dictum est, uidit mulier lignum, quia placeret oculis ad uidendum.
ergo oculos apertos habebant; et nudi erant, et non confundebantur.
aperti sunt autem oculi eorum ad aliquid quod nunquam senserant, quod in motu sui corporis nunquam expauerant.
aperti sunt oculi ad intuendum, non ad uidendum:
et quia senserunt pudendum, curauerunt tegendum.
consuerunt, inquit, folia ficulnea, et fecerunt sibi succinctoria.
quod texerunt, ibi senserunt.
ecce unde trahitur originale peccatum, ecce unde nemo nascitur sine peccato.
ecce propter quod dominus non sic concipi uoluit, quem uirgo concepit.
soluit illud, qui uenit sine illo:
soluit illud, qui non uenit ex illo.
unde unus et unus:
unus ad mortem, unus ad uitam.
homo primus ad mortem, homo secundus ad uitam.
sed quare ad mortem ille homo?
quia tantum homo.
quare ad uitam iste homo?
quia deus et homo.
<151 6>
non ergo quod uult agit apostolus; quia uult non concupiscere, et tamen concupiscit; ideo non quod uult agit.
numquid illa concupiscentia mala trahebat apostolum subiugatum ad fornicationem et adulteria?
absit.
non ascendant tales cogitationes in cor nostrum.
luctabatur, non subiugabatur.
sed quia nolebat nec hoc habere contra quod luctaretur, ideo dicebat:
non quod uolo, ago.
concupiscere nolo, et concupisco.
non ergo quod uolo, ago; sed tamen concupiscentiae non consentio.
non enim aliter diceret, concupiscentias carnis ne perfeceritis; si eas ipse perficeret.
sed constituit tibi ante oculos pugnam suam, ne timeres tuam.
si enim hoc non dixisset beatus apostolus, quando uideres moueri concupiscentiam in membris tuis, cui tu non consentires; tamen cum eam moueri uideres, forsitan de te desperares et diceres:
si ad deum pertinerem, sic non mouerer.
uide apostolum pugnantem, et noli te facere desperantem.
uideo aliam legem, inquit, in membris meis repugnantem legi mentis meae.
et quia nolo ut repugnet:
caro enim mea est, ego ipse sum, pars mea est:
non quod uolo ago; sed quod odi malum, hoc ago; quia concupisco.
<151 7>
quod ergo bonum ago?
quia concupiscentiae malae non consentio:
ago bonum, et non perficio bonum:
et concupiscentia hostis mea agit malum, et non perficit malum.
quomodo ago bonum et non perficio bonum?
ago bonum, cum malae concupiscentiae non consentio:
sed non perficio bonum, ut omnino non concupiscam.
rursus ergo et hostis mea quomodo agit malum, et non perficit malum?
agit malum, quia mouet desiderium malum:
non perficit malum, quia me non trahit ad malum.
et in isto bello est tota uita sanctorum.
iam quid dicam de immundis, qui nec pugnant?
subiugati pertrahuntur:
nec pertrahuntur, quia libenter sequuntur.
haec, inquam, est pugna sanctorum; et in hoc bello semper homo periclitatur, quousque moriatur.
sed in fine, id est, in triumpho illius uictoriae quid dicitur?
imo quid dicit apostolus iam praemeditans triumphum?
tunc fiet sermo qui scriptus est.
absorpta est mors in uictoriam.
ubi est, mors, contentio tua?
uox triumphantium.
ubi est, mors, aculeus tuus?
aculeus autem mortis est peccatum:
cuius punctione facta est mors.
peccatum quasi scorpius est:
pupugit nos, et mortui sumus.
sed quando dicitur, ubi est, mors, aculeus tuus?
quo aculeo facta es, non quem fecisti:
quando ergo dicitur, ubi est, mors, aculeus tuus?
utique non erit; quia peccatum non erit.
aculeus autem mortis est peccatum.
contra peccatum data est lex.
sed uirtus peccati lex?
quomodo uirtus peccati lex?
subintrauit, ut abundaret delictum.
quomodo hoc?
quia fuit ante legem homo peccator; data lege atque transgressa, factus est et praeuaricator.
peccato tenebantur homines rei:
lege data, plus praeuaricatione facti sunt rei.
<151 8>
ubi spes, nisi quod sequitur:
ubi abundauit peccatum, superabundauit gratia?
ideo iste miles et quodam modo in isto bello exercitatissimus, tam exercitatus, ut esset et dux, cum laboraret in hoc bello contra hostem, et diceret:
uideo aliam legem in membris meis, repugnantem legi mentis meae, et captiuantem me in lege peccati, quae est in membris meis, legem foedam, legem miseram, uulnus, tabem, languorem; subiunxit, miser ego homo, quis me liberabit de corpore mortis huius?
et gementi subuentum est.
quomodo subuentum est?
gratia dei per Iesum Christum dominum nostrum.
liberabit te a lege mortis huius, id est, a corpore mortis huius, gratia dei per Iesum Christum dominum nostrum.
quando corpus habebis, ubi nulla concupiscentia remanebit?
cum mortale hoc induerit immortalitatem, et corruptibile hoc induerit incorruptionem, et dicetur morti, ubi est, mors, contentio tua?
et non erit:
ubi est, mors, aculeus tuus?
et nusquam erit.
modo quid?
audi:
igitur ego ipse mente seruio legi dei, carne autem legi peccati.
mente seruio legi dei, non consentiendo:
carne autem legi peccati, concupiscendo.
et mente legi dei, et carne legi peccati.
et hac delector, et ibi concupisco; sed non uincor:
titillat, insidiatur, pulsat, trahere conatur:
miser ego homo, quis me liberabit de corpore mortis huius?
nolo semper uincere:
sed uolo aliquando ad pacem uenire.
nunc ergo, fratres, tenete istum modum:
mente seruite legi dei, carne autem legi peccati; sed ex necessitate, quia concupiscitis, non quia consentitis.
aliquando ista concupiscentia sic insidiatur sanctis, ut faciat dormientibus quod non potest uigilantibus.
unde omnes acclamastis, nisi quia omnes agnouistis?
pudet hic immorari:
sed non pigeat inde deum precari.
conuersi ad dominum.
