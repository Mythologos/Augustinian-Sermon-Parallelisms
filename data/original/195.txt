<195 1>
filius dei idemque filius hominis dominus noster Iesus Christus, sine matre de patre natus, creauit omnem diem; sine patre de matre natus, consecrauit hunc diem; diuina natiuitate inuisibilis, humana uisibilis, utraque mirabilis.
proinde quod de illo propheta praedixit, generationem eius quis enarrabit?
de qua potius dictum sit, iudicare difficile est; utrum de illa ubi nunquam non natus coaeternum habet patrem, an de ista ubi aliquando natus, in qua fieret, iam fecerat matrem:
utrum de illa ubi semper natus est, qui semper erat; quis enim enarrabit quomodo natum sit lumen de lumine, et unum lumen utrumque sit?
quomodo natus sit deus de deo, nec deorum numerus creuerit?
quomodo uelut de re transacta dicatur quod natus est, cum tempus in illa natiuitate nec transierit, quo praeterita esset; nec praecesserit, quo futura esset; nec praesens fuerit, quasi adhuc fieret, et perfecta non esset?
hanc ergo generationem quis enarrabit; cum id quod enarrandum est supra tempora maneat, sermo autem enarrantis in tempore transeat?
istam quoque ex uirgine generationem quis enarrabit, cuius conceptus in carne non carnaliter factus, cuius ortus ex carne ubertatem nutrienti attulit, integritatem parienti non abstulit?
quamlibet itaque earum, siue utramque generationem eius quis enarrabit?
<195 2>
hic est dominus deus noster, hic est mediator dei et hominum homo saluator noster, qui natus de patre creauit et matrem; creatus de matre glorificauit et patrem:
sine femineo partu unicus patri, sine uirili complexu unicus matri.
hic est speciosus forma prae filiis hominum, sanctae filius Mariae, sanctae sponsus ecclesiae, quam suae genitrici similem reddidit:
nam et nobis eam matrem fecit, et uirginem sibi custodit.
ad hanc quippe dicit apostolus:
aptaui uos uni uiro, uirginem castam exhibere Christo.
de qua rursus dicit, matrem nostram non ancillam, sed liberam, cuius multi filii desertae magis quam eius quae habet uirum.
est ergo et ecclesiae, sicut Mariae, perpetua integritas, et incorrupta fecunditas.
quod enim illa meruit in carne, haec seruauit in mente:
nisi quod illa peperit unum, haec parit multos, in unum congregandos per unum.
<195 3>
hic est ergo dies quo uenit in mundum, per quem factus est mundus; quo carne factus est praesens, uirtute nunquam absens:
quia in hoc mundo erat, et in sua uenit.
in mundo erat, sed mundum latebat:
quia lux lucebat in tenebris, et eam tenebrae non comprehendebant.
uenit ergo in carne, carnis uitia mundaturus.
uenit in medicinali terra, unde curaret interiores oculos nostros, quos exterior nostra excaecauerat terra:
ut eis sanatis, qui fuimus antea tenebrae, lux efficiamur in domino; et non iam lux in tenebris luceat praesens absentibus, sed appareat certa cernentibus.
ad hoc processit sponsus de thalamo suo, et exsultauit ut gigas ad currendam uiam.
speciosus ut sponsus, fortis ut gigas, amabilis et terribilis, seuerus et serenus, pulcher bonis, asper malis, manens in sinu patris, impleuit uterum matris.
in quo thalamo, id est, uirginis utero, natura diuina sibi copulauit humanam:
ubi uerbum caro factum est pro nobis, ut a matre procedens, habitaret in nobis; ut ad patrem praecedens, ubi habitemus praeparet nobis.
hunc ergo diem laeti solemniter celebremus; et aeternum diem, per cum qui nobis aeternus in tempore natus est, fideliter exoptemus.