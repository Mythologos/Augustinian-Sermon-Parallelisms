<253 1>
tractatus habitus die sabbato euangelium sancti Iohannis apostoli quod dicitur secundum Iohannem hodie terminatum est de his quae narrauit quomodo apparuerit dominus post resurrectionem discipulis suis.
compellauit ergo apostolum Petrum illum praesumptorem et negatorem, cum loqueretur ei iam uiuus morte deuicta et dicebat:
Simon Iohannis - sic enim appellabatur Petrus - amas me?
respondebat ille quod erat in corde ipsius.
si Petrus respondebat quod in corde habebat, dominus quare quaerebat qui corda uidebat?
denique etiam Petrus ipse mirabatur et cum quodam taedio audiebat quaerentem quem nouerat scientem.
semel dictum est:
amas me?
responsum est:
diligo te, domine, tu scis.
et iterum:
amas me?
- domine, omnia nosti, diligo te.
et tertio.
contristatus est Petrus.
quid contristaris, Petre?
quia ter respondes amorem?
oblitus es trinum timorem?
sine interroget te dominus, medicus est qui te interrogat, ad sanitatem pertinet quod interrogat.
noli taedio affici.
exspecta:
impletur numerus dilectionis ut deleat numerum negationis.
<253 2>
ubique tamen, ubique id est in ipso ternario numero interrogationis suae, dominus Iesus respondenti amorem conmendat agnos suos et dicit:
pasce agnos meos, pasce oues meas, tamquam diceret:
quid mihi retribuis quia diligis me?
dilectionem ostende in ouibus meis.
quid mihi praestas quia diligis me, quando ego tibi praestiti unde diligeres me?
sed dilectionem tuam erga me, habes ubi ostendas, habes ubi exerceas, pasce agnos meos.
quatenus autem essent pascendi agni dominici, oues tanto pretio comparatae quanta essent dilectione pascendae, in consequentibus demonstrauit.
postquam enim Petrus, impleto legitimo numero trinae responsionis, professus est se esse domini dilectorem, conmendatis sibi ouibus eius audit de sua futura passione.
hic demonstrauit dominus sic diligendas oues suas ab eis quibus eas conmendat ut parati sint mori pro eis.
sic idem Iohannes in epistula sua:
sicut pro nobis Christus animam suam posuit sic et nos debemus pro fratribus ponere.
<253 3>
responderat ergo domino Petrus per superbam quandam praesumptionem quando ei dixerat:
animam meam pro te pono.
nondum acceperat uires quibus impleret promissum; modo iam ut possit hoc facere, impletur caritate; ideo ei dicitur:
amas me?
et respondet:
amo, quia hoc non implet nisi caritas.
quid est ergo, Petre?
quando negasti, quid timuisti?
totum quod timuisti hoc erat mori.
uiuus tecum loquitur quem mortuum uidisti; noli iam timere mortem; in illo uita est quem timebas mori.
pependit in cruce, confixus est clauis, spiritum reddidit, lancea percussus est, in sepulchro positus; hoc timuisti quando negasti, ne hoc patereris timuisti et mortem timendo uitam negasti.
modo intellege:
quando timuisti mori, tunc es mortuus.
mortuus est enim negando sed resurrexit plorando.
quid deinde ait illi:
sequere me?
sciens eius maturitatem.
si enim meministis, immo quia meminerunt qui legerunt - conmemorentur etiam qui legerunt et non meminerunt aut cognoscant qui non legerunt - dixerat Petrus:
sequar te quocumque ieris.
et dominus ad illum:
non potes me sequi modo, sequeris autem postea.
modo, inquit, non potes.
promittis sed ego uideo uires tuas, ego uenam cordis inspicio et quod uerum est aegroto renuntio:
non potes me sequi modo.
sed ista medici renuntiatio non est desperatio, adiunxit et ait:
sequeris postea.
eris sanus et sequeris.
modo iam quia uidet quid agatur in corde ipsius et uidet quod donum dederit dilectionis animae ipsius, dicit ei:
sequere me.
ego certe dixeram:
non potes modo, ego dico:
modo sequere me.
<253 4>
sed nata est quaedam quaestio non omittenda.
cum dixit dominus Petro:
sequere me, respexit Petrus ad discipulum quem diligebat Iesus, id est ipsum Iohannem qui euangelium scripsit et ait domino:
domine, iste quid?
scio quia diligis eum; quomodo?
ego sequar et ipse non sequetur?
ait dominus:
sic eum uolo manere donec ueniam, tu me sequere.
ipse uero euangelista, ipse qui scripsit de quo dictum est hoc sic eum uolo manere donec ueniam, secutus adiunxit uerba sua in euangelio et ait:
natam fuisse famam inter fratres propter hoc uerbum quia discipulus ille non esset moriturus.
et ut tolleret istam opinionem adiunxit:
non autem dixit non eum fuisse moriturum, sed tantum dixit:
sic eum uolo manere donec ueniam, tu me sequere.
hanc ergo opinionem, qua putabatur Iohannes non moriturus, abstulit Iohannes ipse consequentibus uerbis suis; ne hoc credatur ait:
non hoc dixit dominus, sed dixit hoc.
quare illud autem dixerit Iohannes non exposuit, sed nobis reliquit propter quod pulsemus, si tamen aperiatur nobis.
<253 5>
quantum mihi dominus donare dignatur, quantum mihi uidetur - uidetur autem et melius melioribus - sic puto istam solui quaestionem duobus modis:
aut de passione dixit dominus Petri quod dixit aut de euangelio Iohannis.
quod est de passione ut hoc sequere me, patere pro me, patere quod ego, crucifixus est enim Christus, crucifixus est et Petrus, expertus est clauos, expertus est cruciatus; Iohannes autem nihil eorum expertus est, hoc est:
sic illum uolo manere, sine uulnere, sine cruciatu dormiat et exspectet me; tu me sequere, patere quod ego, sanguinem fudi pro te, funde pro me.
uno ergo isto modo exponi potest quod dictum est:
sic eum manere uolo, donec ueniam, tu me sequere:
nolo ut ipse patiatur, tu patere.
secundum autem euangelium Iohannis hoc mihi uidetur intellegi, quoniam Petrus scripsit de domino, scripserunt et alii sed scriptura eorum magis circa humilitatem domini est occupata.
dominus enim Christus et deus et homo.
quid est homo?
anima et caro.
quid est ergo Christus?
uerbum, anima et caro.
sed qualis anima?
quia et pecora habent animas.
uerbum, rationale et anima et caro, hoc totum Christus.
sed de diuinitate Christi in litteris Petri aliquid, in euangelio Iohannis multum eminet.
in principio erat uerbum ipse dixit.
transcendit nubes et transcendit sidera, transcendit angelos, transcendit omnem creaturam, peruenit ad uerbum, per quod facta sunt omnia.
in principio erat uerbum, hoc erat in principio apud deum.
omnia per ipsum facta sunt.
quis uideat, quis cogitet, quis digne suscipiat, quis digne pronuntiet?
tunc habet bene intellegi quando uenerit Christus.
sic illum uolo manere donec ueniam.
exposui sicut potui, potest ipse melius in cordibus uestris.