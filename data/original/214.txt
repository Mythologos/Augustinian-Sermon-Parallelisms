<214 1>
tractatus sancti Augustini episcopi de symbolo pro modulo aetatis rudimentorumque nostrorum, pro tyrocinio suscepti muneris atque in uos dilectionis effectu, qui iam ministrantes altari, quo accessuri estis, assistimus, nec ministerio sermonis uos fraudare debemus.
apostolus dicit:
quoniam si confessus fueris in ore tuo quia dominus est Iesus, et credideris in corde tuo quia dominus illum suscitauit a mortuis, saluus eris.
corde enim creditur ad iustitiam, ore autem confessio fit ad salutem.
hoc in uobis aedificat symbolum, quod et credere et confiteri debetis, ut salui esse possitis.
et ea quidem, quae breuiter accepturi estis, mandanda memoriae et ore proferenda, non noua uel inaudita sunt uobis.
nam in sanctis scripturis et in sermonibus ecclesiasticis ea multis modis posita soletis audire.
sed collecta breuiter et in ordinem certum redacta atque constricta tradenda sunt uobis, ut fides uestra aedificetur, et confessio praeparetur, et memoria non grauetur.
haec sunt quae fideliter retenturi estis, et memoriter reddituri.
<214 2>
ista quae breuiter audistis, non solum credere, sed etiam totidem uerbis memoriae commendare et ore proferre debetis.
sed quoniam munienda sunt aduersus diuersa sentientes et a diabolo captiuatos, qui insidiatur fidei, cum aduersantur saluti, mementote uos ita credere omnipotentem deum, ut nulla omnino natura sit, quam ipse non condidit.
et ideo peccatum punit, quod ipse non fecit, quia eo foedatur natura, quam fecit.
omnes ergo uisibiles inuisibilesque creaturas, quidquid rationabili mente potest esse particeps incommutabilis ueritatis, sicuti angelus et homo; quidquid uiuit et sentit, quamuis careat intellectu, sicut sunt cuncta animalia, in terra, in aquis, in aere, gradientia, reptilia, natatilia, uolatilia; quidquid sine intellectu, sine aliquo sensu, quoquo modo dicitur uiuere, sicut sunt ea quae radicibus figuntur in terra et in auras germinando erumpunt atque consurgunt; quidquid sola corpulentia locum occupat, sicut lapis, atque ipsius mundanae molis quaecumque cernuntur uel etiam tanguntur elementa:
haec omnia fecit omnipotens, mediis ima et summa coniungens, et uniuersa quae creauit locis congruis temporibusque disponens.
fecit autem non ex aliqua materie, quam ipse non fecit.
non enim aliena formauit, sed ipse quod formaret instituit.
qui enim dicit quod aliquid facere de nihilo non potuerit, quomodo credit quod omnipotens fecerit?
sine dubio negat quippe omnipotentem, qui dicit quod mundum deus facere non posset, si unde faceret non haberet.
nam quae omnipotentia, ubi tanta indigentia, ut ad sui operis effectum quemadmodum faber peruenire non posset, nisi eum materies quam ipse non instituit adiuuaret?
ab his igitur opinionibus et erroribus purget animum, qui credit in omnipotentem deum.
illa enim quae dicitur informis rerum materies, formarum capax et subiecta operi creatoris, in omnia est conuertibilis, quae placuerit facere conditori.
non eam deus uelut sibi coaeternam, unde mundum fabricaret, inuenit:
sed eam ipse ex omnino nihilo, cum rebus quas de illa fecit, instituit.
nec fuit ante res ipsas, quae factae uidentur ex ipsa:
ac per hoc omnipotens ex nihilo primitus cuncta fecit, cum quibus fecit pariter unde fecit.
materies itaque caeli et terrae, sicut haec in principio sunt creata, simul cum ipsis est concreata:
nec fuit unde fierent quae deus in principio fecit:
et tamen facta sunt quae omnipotens fecit, quae facta composuit, impleuit, ornauit.
si enim quae in principio fecit, ex nihilo utique fecit, etiam ex his quae fecit, quidquid uoluerit facere potens est, quia omnipotens est.
<214 3>
nec ideo credant iniqui deum non esse omnipotentem, quia multa contra eius faciunt uoluntatem.
quia et cum faciunt quod non uult, hoc de his faciet ipse quod uult.
nullo modo igitur omnipotentis uel mutant, uel superant uoluntatem:
siue enim homo iuste damnetur, siue misericorditer liberetur, uoluntas omnipotentis impletur.
quod ergo non uult omnipotens, hoc solum non potest.
utitur ergo malis, non secundum illorum prauitatem, sed secundum suam rectam uoluntatem.
nam sicut mali natura sua bona, hoc est, bono eius opere male utuntur, sic ipse bonus etiam eorum malis operibus bene utitur, ne omnipotentis uoluntas aliqua ex parte uincatur.
si enim non haberet quod bonus de malis iuste ac bene faceret, nullo modo eos uel nasci uel uiuere sineret; quos malos ipse non fecit, quia homines fecit:
quia non peccata quae sunt contra naturam, sed naturas ipsas creauit.
malos tamen eos futuros praescius ignorare non potuit:
sed, sicut nouerat quae ipsi essent mala facturi, sic etiam nouerat quae bona de illis esset ipse facturus.
quis uerbis explicet, quis aequiperet laudibus, quantum nobis bonum contulerit passio saluatoris, cuius in remissionem peccatorum sanguis effusus est?
et tamen tantum hoc bonum per malitiam zabuli, per malitiam Iudaeorum, per malitiam Iudae traditoris impletum est.
nec eis iuste retribuitur bonum, quod per illos deus, non ipsi, hominibus contulit:
sed eis iuste retribuitur supplicium, quoniam nocere uoluerunt.
sicut autem aliquid inuenire potuimus, quod manifestum esset et nobis, quemadmodum deus etiam malis operibus diaboli, Iudaeorum et Iudae traditoris bene usus est ad nostram redemptionem ac salutem:
sic in uniuersae creaturae occultis atque abditis sinibus, quos nec oculorum nec mentis acie penetramus, nouit quemadmodum malis deus bene utatur, ut in omnibus quae nascuntur et administrantur in mundo, uoluntas omnipotentis impleatur.
<214 4>
sed quoniam dixi hoc solum omnipotentem non posse, quod non uult, ne quis me temere dixisse arbitretur aliquid omnipotentem non posse, hoc et beatus apostolus dixit:
si non credimus, ille fidelis permanet, negare se ipsum non potest.
sed quia non uult, non potest, quia et uelle non potest.
non enim potest iustitia uelle facere quod iniustum est, aut sapientia uelle quod stultum est, aut ueritas uelle quod falsum est.
unde admonemur deum omnipotentem, non hoc solum quod ait apostolus, negare se ipsum non potest, sed multa non posse.
et ecce ego dico et eius ueritate dicere audeo, quod negare non audeo:
deus omnipotens non potest mori, non potest mutari, non potest falli, non potest miser fieri, non potest uinci.
haec atque huiusmodi absit ut possit omnipotens.
ac per hoc non solum ostendit ueritas omnipotentem esse, quod ista non possit; sed etiam cogit ueritas omnipotentem non esse, qui haec possit.
uolens enim est deus quidquid est; aeternus ergo, et incommutabilis, et uerax, et beatus, et insuperabilis uolens est.
si ergo potest esse quod non uult, omnipotens non est; est autem omnipotens; ergo quidquid uult potest.
et ideo quod non uult, esse non potest; qui propterea dicitur omnipotens, quoniam quidquid uult potest.
de quo et Psalmus dicit:
in caelo et in terra omnia quaecumque uoluit fecit.
<214 5>
deus igitur omnipotens, qui quaecumque uoluit fecit omnia, genuit unicum uerbum per quod facta sunt omnia:
sed hoc non de nihilo, sed de se ipso:
ideo non fecit, sed genuit.
in principio enim fecit caelum et terram:
non autem fecit in principio uerbum, quia in principio erat uerbum, et uerbum erat apud deum, et deus erat uerbum.
hic est deus de deo.
pater autem deus, sed non de deo.
hic est filius dei unicus, quia de substantia patris, coaeternus, aequalis patri filius.
nullus est alius uerbum deus:
non sicut uerbum, cuius sonus et corde cogitari potest, et ore proferri; sed, sicut dictum est, quod breuius et melius dici non potest:
deus erat uerbum.
apud patrem incommutabiliter manens, et incommutabilis etiam ipse cum patre, de quo dicit apostolus:
qui cum in forma dei esset, non rapinam arbitratus est esse aequalis deo.
esse quippe aequalem patri, natura illi est, non rapina.
sic credimus in Iesum Christum filium dei patris unicum dominum nostrum.
<214 6>
sed quia ille, qui in forma dei non rapinam arbitratus est esse aequalis deo, per quem creati sumus, ut quod perierat quaereret et saluaret, semetipsum exinaniuit, formam serui accipiens, in similitudinem hominum factus, et habitu inuentus ut homo:
sic in eum credimus quod natus sit de spiritu sancto et uirgine Maria.
utraque enim eius natiuitas mira uere credenda est, et diuinitatis et humanitatis.
illa est de patre sine matre, ista de matre sine patre:
illa est sine aliquo tempore, ista in acceptabili tempore:
illa aeterna, ista opportuna:
illa sine corpore in sinu patris, ista cum corpore, quo non uiolata est uirginitas matris:
illa sine ullo sexu, ista sine ullo uirili complexu.
ideo autem dicimus natum de spiritu sancto et Maria uirgine, quia cum sancta uirgo inquisisset ab angelo:
quomodo fiet istud?
ille respondit:
spiritus sanctus superueniet in te, et uirtus altissimi obumbrabit tibi.
deinde addidit:
propterea quod nascetur ex te sanctum, uocabitur filius dei.
non ait:
quod nascetur ex te, uocabitur filius spiritus sancti.
susceptus quippe a uerbo totus homo, id est anima rationalis et corpus, ut unus Christus, unus dei filius non tantum uerbum esset, sed uerbum et homo, totum hoc dei patris est filius propter uerbum, et hominis filius propter hominem.
per id quod uerbum est, aequalis est patri:
per id quod homo est, maior est pater.
et simul cum homine filius dei est, sed propter uerbum, a quo susceptus est homo:
et simul cum uerbo filius hominis est, sed propter hominem, qui est susceptus a uerbo.
propter cuius sanctam in uirginis utero conceptionem, non concupiscentia carnis urente factam, sed fidei caritate feruente, ideo dicitur natus de spiritu sancto et uirgine Maria:
ut unum eorum pertineat, non ad gignentem, sed ad sanctificantem, alterum uero ad concipientem atque parientem.
propterea, inquit, quod nascetur ex te sanctum, uocabitur filius dei.
quia sanctum, ideo de spiritu sancto; quia nascetur ex te, ideo de uirgine Maria; quia filius dei, ideo uerbum caro factum.
<214 7>
oportebat autem ut in homine assumpto, non solum inuisibilis uideretur et patri coaeternus temporaliter nasceretur, uerum etiam incontrectabilis teneretur, insuperabilis ligno suspenderetur, inuiolabilis clauis configeretur, et uita et inmortalitas in cruce moreretur, in monumento sepeliretur:
hoc totum dei filius dominus noster Iesus Christus.
unde consequens est, ut eumdem ipsum filium dei unigenitum dominum nostrum Iesum Christum, non solum hominem ex homine natum, uerum etiam usque ad mortem et sepulturam humana passum, et corde credamus ad iustitiam et ore confiteamur ad salutem.
cum enim sit totus filius dei unicus dominus noster Iesus Christus uerbum et homo, atque ut expressius dicam, uerbum, anima, et caro; ad totum refertur quod in sola anima tristis fuit usque ad mortem, quia filius dei unicus Iesus Christus tristis fuit:
ad totum refertur quod in solo homine crucifixus est, quoniam filius dei unicus Iesus Christus crucifixus est:
ad totum refertur quod in sola carne sepultus est, quoniam unicus filius dei dominus noster Iesus Christus sepultus est.
ex quo enim coepimus dicere credere nos in Iesum Christum filium eius unicum dominum nostrum, ex illo quidquid aliud de illo dicimus, non subauditur nisi Iesus Christus filius dei unicus dominus noster.
nec miremini:
sic enim dicimus filium dei unicum Iesum Christum dominum nostrum sepultum, cum sola eius caro sepulta sit, quemadmodum uerbi gratia dicimus apostolum Petrum hodie iacere in sepulcro, cum et illud uerissime dicamus eum in requie cum Christo gaudere.
eumdem quippe apostolum dicimus:
non enim duo apostoli Petri, sed unus est.
eumdem ipsum ergo dicimus, et in solo corpore iacere in sepulcro, et in solo spiritu gaudere cum Christo.
additur autem:
sub Pontio Pilato:
siue unde colligatur temporis ueritas, siue unde Christi plus commendetur humilitas, quod sub homine iudice sit tanta perpessus, qui iudex uiuorum et mortuorum est cum tanta potestate uenturus.
<214 8>
tertia uero die resurrexit in carne uera, sed nequaquam ulterius moritura.
hoc discipuli eius oculis manibusque probauerunt, nec eorum fidem deciperet tanta bonitas, nec falleret ueritas.
sed propter breuitatem cito subiungitur quod ascendit in caelum.
nam quadraginta diebus fuit cum discipulis suis, ne tam magnum resurrectionis eius miraculum, si eorum oculis cito subtraheretur, ludificatio putaretur.
ubi nunc sedet ad dexteram patris:
quod fidei oculis prudenter debemus intueri, ne arbitremur in aliqua sede immobiliter fixum, ut ei stare uel ambulare non liceat.
non enim quia Stephanus sanctus eum stantem uidere se dixit, ideo uel ille falsum uidit, uel symboli huius uerba turbauit.
absit hoc putare, absit hoc dicere.
sed illius habitatio in excelsa et ineffabili beatitudine ita significata est, ut illic sedere diceretur.
unde etiam sedes habitationes dicuntur, uelut cum interrogamus ubi sit aliquis, et respondetur:
in sedibus suis.
et de seruis dei maxime ac saepissime dicitur:
tot annos ille in illo uel in illo monasterio sedit:
hoc est, requieuit, commoratus est, habitauit.
nec sancta scriptura hoc genus locutionis ignorat.
ille quippe Semei a rege Salomone in Hierusalem ciuitate iussus habitare, addita comminatione, ut, si quando inde auderet exire, poenas debitas lueret, per tres ibi annos sedisse perhibetur, quod intellegitur habitasse.
dextera uero ipsa patris non ita dicitur secundum humani corporis formam, tamquam filio sit ipse ad sinistram, si ei secundum istos corporeos situs habitusque membrorum filius sit conlocatus dextera.
sed dextera dei dicitur honoris et felicitatis inenarrabilis celsitudo, sicut de sapientia dictum legitur:
sinistra eius sub capite meo, et dexetera eius amplectitur me.
si enim subter iacuerit terrena commoditas, tum desuper amplectitur aeterna felicitas.
<214 9>
de sublimi ergo habitatione caelorum, ubi nunc est eius etiam immortale iam corpus, dominus noster Iesus Christus ad iudicandos uiuos mortuosque uenturus est, secundum euidentissimum angelicum testimonium, quod scriptum est in actibus apostolorum.
intuentes enim discipuli ascendentem in caelum, et eum suspensis aspectibus deducentes, audierunt angelos dicere:
uiri Galilaei, quid hic statis?
hic Iesus, qui receptus est a uobis, sic ueniet, quemadmodum uidistis eum euntem in caelum.
repressa est multa et diuersa continens humana praesumptio.
in ea forma iudicabit Christus, in qua iudicatus est.
sic enim eum uiderunt apostoli ascendere in caelum, quando audierunt sic esse uenturum.
illa forma erit conspicua uiuis et mortuis, bonis et malis:
siue bonos intellegamus nomine appellatos esse uiuorum, malosque mortuorum; siue illos uiuos accipiamus, quos nondum finisse istam uitam inueniet eius aduentus, mortuos autem quos eius praesentia suscitabit, sicut ipse in euangelio loquitur dicens:
ueniet hora, quando omnes qui sunt in monumentis, audient uocem eius, et procedent qui bene fecerunt in resurrectionem uitae, qui male egerunt in resurrectionem iudicii.
et illi uidebunt in forma hominis in quem crediderunt, et illi quem contempserunt.
formam uero dei, qua aequalis est patri, impii non uidebunt.
tolletur enim impius, sicut dicit propheta, ne uideat claritatem domini.
et:
beati mundi cordes, quia ipsi deum uidebunt.
haec de Iesu Christo filio dei unico domino nostro satis dicta sint.
<214 10>
credimus etiam in spiritum sanctum, de patre procedentem, nec tamen filium:
super filium manentem, nec filii patrem:
de filii accipientem, nec tamen filii filium:
sed spiritum patris et filii, spiritum sanctum et ipsum deum.
non enim haberet tale templum, si non esset deus.
unde dicit apostolus:
nescitis quia corpora uestra templum in uobis spiritus sancti est, quem habetis a deo?
non creaturae templum, sed creatoris.
absit enim a nobis, ut templum simus creaturae, cum dicat apostolus:
templum enim dei sanctum est, quod estis uos.
in hac trinitate non est aliud alio maius aut minus, nulla operum separatio, nulla dissimilitudo substantiae.
unus pater deus, unus filius deus, unus spiritus sanctus deus.
nec tamen pater et filius et spiritus sanctus tres dii, sed unus deus:
ita ut non sit ipse pater qui filius, nec filius sit qui pater, nec spiritus sanctus sit aut pater aut filius; sed pater filii pater, et filius patris filius, et spiritus sanctus patris et filii spiritus:
et singulus quisque deus, et ipsa trinitas unus deus.
haec fides imbuat corda uestra, et confessionem dirigat.
hoc audiendo credite, ut intellegatis; ut quod creditis, intellegere proficiendo ualeatis.
<214 11>
sanctam quoque ecclesiam, matrem uestram, tamquam supernam Hierusalem sanctam ciuitatem dei, honorate, diligite, praedicate.
ipsa est quae in hac fide, quam audistis, fructificat et crescit in uniuerso mundo, ecclesia dei uiui, columna et firmamentum ueritatis:
quae malos in fine separandos, a quibus interim discedit disparilitate morum, tolerat in communione sacramentorum.
haec propter sua frumenta inter paleam modo gementia, quorum in nouissima uentilatione massa horreis debita declarabitur, claues accipit regni caelorum, ut in illa per sanguinem Christi, operante spiritu sancto, fiat remissio peccatorum.
in hac ecclesia reuiuescit anima, quae mortua fuerat peccatis, ut conuiuificetur Christo, cuius gratia sumus salui facti.
<214 12>
sed nec de ista carne mortali, quod resurrectura sit in saeculi fine, dubitare debemus.
oportet enim corruptibile hoc induere incorruptionem, et mortale hoc induere inmortalitatem.
seminatur in corruptione, surget in incorruptione:
seminatur in contumelia, surget in gloria:
seminatur corpus animale, surget corpus spiritale.
haec est christiana, haec catholica, haec apostolica fides.
credite Christo dicenti:
capillus capitis uestri non peribit, et infidelitate depulsa, quanti ualeatis, potius cogitate.
quid enim nostrum a redemptore nostro contemni potest, quorum capillus contemni non potest?
aut quomodo dubitabimus quod animae et carni nostrae uitam sit daturus aeternam, qui pro nobis animam et carnem et suscepit in qua moreretur, et posuit cum moreretur, et recepit ne mors timeretur?
omnia, quae traduntur in symbolo, pro modulo misterii mei uestrae exposui caritati.
quod ideo symbolum dicitur, quia ibi nostrae societatis fides placita continetur, et eius confessione tamquam signo dato christianus fidelis agnoscitur.