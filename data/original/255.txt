<255 1>
quoniam uoluit dominus, ut caritatem uestram in alleluia uideremus, de alleluia uobis uerbum debemus.
non sim oneri, si commemoro quod nostis:
quia et ipsum alleluia quotidie dicimus, et quotidie delectamur.
nostis enim quia alleluia, Latine dicitur laudate deum:
et in hoc uerbo consonantes ore et consentientes corde, exhortamur nos inuicem ad laudandum deum.
eum tantum homo securus laudat, qui non habet unde displiceat.
et in hoc quidem tempore peregrinationis nostrae ad solatium uiatici dicimus alleluia; modo nobis alleluia canticum est uiatoris:
tendimus autem per uiam laboriosam ad quietam patriam, ubi retractis omnibus actionibus nostris, non remanebit nisi alleluia.
<255 2>
istam partem suauissimam sibi Maria elegerat, quae uacabat, discebat, laudabat:
Martha uero soror eius, circa plurima fuerat occupata.
equidem agebat rem necessariam, sed non permansuram:
agebat rem uiae, nondum patriae:
agebat rem peregrinationis, nondum possessionis.
susceperat enim dominum, et eos qui cum illo erant.
et dominus carnem habebat:
et sicut pro nobis dignatus est carnem suscipere, ita dignatus est esurire et sitire.
et ex eo quod dignatus est esurire et sitire, dignatus est pasci ab eis quos ipse ditauit:
dignatus est suscipi, non inopia, sed gratia.
agebat ergo Martha quod pertinebat ad necessitatem esurientium et sitientium:
parabat conuersatione sollicita, quod manducaretur et biberetur a sanctis et ab ipso sancto sanctorum in domo eius.
magnum opus, sed transitorium.
numquid esurire et sitire semper erit?
quando inhaerebimus purissimae illi et perfectissimae bonitati, non erit quare seruire necessitati.
beati erimus, nullo indigentes; multum habentes, nihil quaerentes.
et quid est quod habebimus, ut nihil quaeramus?
dixi:
quod creditis, postea uidebitis.
quod ergo diximus, multum habentes et nihil quaerentes, id est, nullo indigentes; quid est ipsum quod habebimus?
seruientibus sibi deus, colentibus eum, credentibus in eum, sperantibus in eum, amantibus eum quid dabit?
<255 3>
uidemus enim quanta det in hoc tempore diffidentibus de illo, desperantibus de illo, auersis ab illo, blasphemantibus illum; uidemus quanta dona largiatur.
ab illo est enim primo sanitas:
quae sic dulcis est, ut in fastidium nunquam ueniat.
quando hanc habet, quid deest pauperi?
quando istam non habet, quidquid habet quid prodest diuiti?
ab illo est ergo, id est, a domino deo nostro quem colimus, a uero deo in quem credimus, et in quo speramus, et quem diligimus; ab illo est tanta res, sanitas.
uidete tamen, cum sit magna res sanitas, quomodo eam det et bonis et malis, et blasphematoribus suis et laudatoribus suis.
et quid dicam?
utrique homines sunt.
omni pecore melior est et malus homo.
dat sanitatem etiam iumentis et draconibus, usque ad muscas et uermiculos donat sanitatem; et saluat omnia qui creauit omnia.
ut ergo alia omittamus; quia nihil melius inuenimus quam est sanitas:
non solum eam dat deus hominibus, sed et pecoribus, sicut dicit Psalmus:
homines et iumenta saluos facies, domine; sicut multiplicata est misericordia tua, deus.
sic enim es, quia deus es; ut bonitas tua non remaneat in summis, et deserat infima.
peruenit ab angelis usque ad extrema et minuta animalia.
peruenit enim a fine usque in finem pertendens fortiter sapientia, et disponit omnia suauiter:
et in ipsa dispositione suauitatis eius, suauis est omnibus sanitas.
<255 4>
cum ergo tantum bonum det et bonis et malis, et hominibus et iumentis; quid est, fratres mei, quod seruat bonis?
iam enim dixerat, homines et iumenta saluos facies, domine; sicut multiplicata est misericordia tua, deus.
et deinde adiunxit:
filii autem hominum.
qui sunt isti?
quasi alii sunt homines, de quibus paulo ante dixerat, homines et iumenta saluos facies, domine; et alii filii hominum.
aliud enim sunt homines quam filii hominum, et aliud sunt filii hominum quam homines?
quid sibi ergo uult ista distinctio?
nisi forte quia homines pertinent ad hominem, filii hominum ad filium hominis:
homines, ad hominem; filii hominum, ad filium hominis.
est enim quidam homo qui non fuit filius hominis.
qui enim primus factus est, homo fuit, filius hominis non fuit.
quid ergo nobis uenit per hominem, et quid nobis uenit per filium hominis?
commemoro quod uenit per hominem, et apostoli uerba dico:
per unum hominem peccatum intrauit in mundum, et per peccatum mors:
et ita in omnes homines pertransiit, in quo omnes peccauerunt.
ecce quod nobis propinauit homo, ecce quod de parente bibimus, et uix digerimus.
si hoc per hominem, quid per filium hominis?
proprio, inquit, filio non pepercit.
si proprio filio non pepercit, sed pro nobis omnibus tradidit eum; quomodo non et cum illo omnia nobis donabit.
item, sicut per inobedientiam unius hominis peccatores constituti sunt multi; sic et per obedientiam unius hominis, iusti constituentur multi.
per illum ergo peccatum, per Christum iustitia.
omnes ergo peccatores ad hominem pertinent:
omnes iusti ad filium hominis.
quid ergo miramini, quia peccatores, quia impii, quia iniqui, quia dei contemptores, a deo auersi, saeculi dilectores, amplectentes iniquitatem, odio habentes ueritatem, hoc est, homines pertinentes ad hominem; quid miramini, quia habent istam sanitatem, cum audiatis Psalmum, homines et iumenta saluos facies, domine?
ne extollerent se ipsi homines, quia habent temporalem sanitatem, addita sunt illis iumenta.
quid est ergo unde gaudes, homo?
nonne tibi cum asino tuo commune est, et cum gallina tua, cum quocumque animante in domo tua, cum istis passeribus?
nonne tibi sanitas corporis cum his omnibus communis est?
<255 5>
quaere ergo quod promissum est filiis hominum, et audi quod sequitur:
filii autem hominum sub tegmine alarum tuarum sperabunt.
interim sperabunt, quamdiu in uia sunt.
filii autem hominum sub tegmine alarum tuarum sperabunt.
spe enim salui facti sumus.
hoc non pertinet ad homines et iumenta, sperare sub tegmine alarum dei.
et ecce spes lactat nos, nutrit nos, confirmat nos, et in ista laboriosa uita consolatur nos; in ipsa spe cantamus alleluia.
ecce spes quantum gaudium habet.
res ipsa quid erit?
quid erit quaeris?
audi quod sequitur:
inebriabuntur ab ubertate domus tuae.
huius rei spes est.
sitimus, esurimus, opus est ut satiemur:
sed in uia fames, in patria satietas.
quando satiabimur?
satiabor cum manifestata fuerit gloria tua.
modo autem gloria dei nostri, gloria Christi nostri latet:
et cum illo abscondita est et nostra.
sed cum Christus apparuerit uita uestra, tunc et uos cum illo apparebitis in gloria.
tunc erit alleluia in re:
modo autem in spe.
spes illam cantat, amor cantat modo, amor cantabit et tunc:
sed modo cantat amor esuriens, tunc cantabit amor fruens.
quid est enim alleluia, fratres mei?
dixi uobis, laus dei est.
ecce modo uerbum auditis, et in audiendo delectamini, et in delectatione laudatis.
si rorem sic amatis, fontem ipsum quomodo amabitis?
quod est enim stomacho ructanti ructatio, hoc est cordi saginato laudatio.
si enim laudamus quod credimus, quomodo laudabimus cum uiderimus?
ecce quod sibi Maria elegerat:
sed significabat uitam illam, nondum tenebat.
<255 6>
duae sunt uitae:
una pertinens ad delectationem, altera pertinens ad necessitatem.
quae ad necessitatem, laboriosa est:
quae ad delectationem, uoluptuosa est.
sed intra intro, noli foris quaerere delectationem:
ne tumescas de illa, et per angustum intrare non possis.
ecce quomodo Maria dominum uidebat in carne, et dominum audiebat per carnem, sicut audistis, cum epistola ad Hebraeos legeretur, quasi per uelum.
nullum erit uelum, quando uidebimus facie ad faciem.
Maria ergo sedebat, hoc est uacabat, et audiebat, et laudabat:
Martha uero circa plurimum ministerium occupata erat.
et dicit ei dominus, Martha Martha, circa multa es occupata:
porro unum est necessarium.
unum uerum:
multa non erunt necessaria.
antequam perueniamus ad unum, multis indigemus.
unum nos extendat, ne multa distendant et abrumpant ab uno.
ipsum unum dixit apostolus Paulus, quia nondum perceperat.
ego, inquit, non me arbitror apprehendisse.
unum autem, quae retro oblitus, in ea quae ante sunt extentus.
non distentus, sed extentus.
unum enim extendit, non distendit.
multa distendunt, unum extendit.
et quamdiu extendit?
quamdiu hic sumus.
cum uenerimus, colligit, non extendit.
unum autem, quae retro oblitus, in ea quae ante sunt extentus, secundum intentionem.
ecce extensionem:
nunquam distensionem.
secundum intentionem sequor, ad palmam supernae uocationis dei in Christo Iesu.
ordo uerborum est:
unum autem sequor.
tunc ergo ueniemus, et uno perfruemur; sed ipsum unum omnia nobis erit.
quid enim diximus, fratres, quando coepi loqui?
quid est ipsum multum quod habebimus, quando non indigebimus?
quid est multum quod habebimus?
hoc proposueram dicere:
quid nobis dabit deus, quod non dabit illis?
tollatur impius, ne uideat claritatem dei.
ergo claritatem suam nobis dabit deus, qua fruamur:
unde tolletur impius, ne uideat claritatem dei.
totum multum nostrum quod habebimus, ipse deus erit.
auare, quid quaerebas accipere?
quid quaerit a deo, cui non sufficit deus?
<255 7>
sed quando dicitur, quia deum habebimus, et ipso solo contenti erimus, imo ipso solo sic delectabimur, ut nihil aliud requiramus; quia et in uno ipso fruemur, et in nobis inuicem ipso fruemur:
- quid enim sumus, si deum non habemus?
aut quid aliud in nobis quam deum debemus diligere, aut quia habemus, aut ut habeamus?
- quando ergo dicitur quia cetera subtrahuntur, et solus deus erit quo delectemur; quasi angustatur anima, quae consueuit multis delectari; et dicit sibi anima carnalis, carni addicta, carnalibus cupiditatibus implicata, uisco malarum cupiditatum inuolutas pennas habens, ne uolet ad deum, dicit sibi:
quid mihi erit, ubi non manducabo, ubi non bibam, ubi cum uxore mea non dormiam?
quale mihi gaudium erit?
hoc gaudium tuum de aegritudine est, non de sanitate.
certe ipsa caro tua in hoc tempore aliquando aegrotat, aliquando sana est.
intendite, ut aliquid dicam, unde capiatis, exemplum rei quam non possum dicere.
sunt quaedam aegrotantium desideria:
ardent desiderio aut alicuius fontis, aut alicuius pomi; et sic ardent, ut existiment quia si sani fuerint, frui debeant ipsis desideriis suis.
uenit sanitas, et perit cupiditas.
quod desiderabat, fastidit:
quia hoc in illo febris quaerebat.
et qualis est ista sanitas, in qua conualescit aegrotus?
sanitas ista qua dicimur sani, quid est?
sed tamen hinc capite exemplum.
quia cum multa sint aegrotantium desideria, quae ista sanitas tollit; quomodo illa tollit ista sanitas, sic omnia tollit immortalitas:
quia sanitas nostra immortalitas est.
recolite apostolum, et uidete quid erit:
oportet corruptibile hoc induere incorruptionem, et mortale hoc induere immortalitatem.
et erimus aequales angelis dei.
numquid illi miseri sunt, qui non epulantur?
nonne ideo beatiores, quia istis non indigent?
an uero quilibet diues aequabitur angelis?
angeli uere diuites sunt.
quid dicuntur diuitiae?
facultates.
angeli habent magnas facultates, qui habent magnas facilitates.
audis cum laudatur diues:
quantum magnus est, dominus est, diues est, potens est.
quantum magnum ut eat quo uult, iumenta adsunt, sumptus adsunt, serui adsunt, ministeria adsunt.
omnia ista habet diues:
quo uult it, laborem non patitur.
angelus ubi uoluerit, ibi erit:
nec dicit, iunge; nec dicit, sterne; quod cum superbia dicunt diuites, et tumescere inde uolunt, quia habent quibus dicant, iunge et sterne.
infelix, uerba ista sunt infirmitatis, non facultatis.
non ergo indigebimus:
et ideo beati erimus.
pleni enim erimus, sed deo nostro:
et omnia quae hic pro magno desideramus, ipse nobis erit.
pro magno cibum hic quaeris:
deus tibi cibus erit.
amplexum carnis hic quaeris:
mihi autem adhaerere deo, bonum est.
diuitias hic quaeris:
quomodo tibi deerunt omnia, quando illum habebis qui fecit omnia?
et ut uerbis apostoli te faciam securum, de illa uita hoc dixit:
ut sit deus omnia in omnibus.