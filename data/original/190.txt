<190 1>
dominus noster Iesus qui erat apud patrem antequam natus esset ex matre, non solum uirginem de qua nasceretur, sed et diem quo nasceretur, elegit.
errantes homines plerumque eligunt dies, alius nouellandi, alius aedificandi, alius proficiscendi, et aliquando etiam alius uxorem ducendi.
quod cum facit, ideo facit, ut inde aliquid natum feliciter nutriatur.
nemo tamen potest eligere diem, quo ipse nascatur.
sed ille potuit utrumque eligere, qui utrumque potuit et creare.
nec ita elegit diem, sicut eligunt qui fata hominum inaniter de siderum dispositione suspendunt.
non enim per diem felix factus est qui est natus; sed felicem fecit diem, quo nasci est ipse dignatus.
nam et dies natiuitatis eius, habet mysterium lucis eius.
sic enim dicit apostolus:
nox praecessit, dies autem appropinquauit:
abiiciamus opera tenebrarum, et induamus nos arma lucis, sicut in die honeste ambulemus.
agnoscamus diem, et simus dies.
nox enim eramus, cum infideliter uiuebamus.
et quoniam ipsa infidelitas quae totum mundum uice noctis obtexerat, minuenda fuerat fide crescente; ideo die natalis domini nostri Iesu Christi, et nox incipit perpeti detrimenta, et dies sumere augmenta.
habeamus ergo, fratres, solemnem istum diem; non sicut infideles propter hunc solem, sed propter eum qui fecit hunc solem.
quod enim uerbum erat, caro factum est, ut propter nos posset esse sub sole.
carne quippe sub sole:
maiestate autem super uniuersum mundum, in quo condidit solem.
nunc uero et carne super istum solem, quem pro deo colunt, qui mente caeci uerum iustitiae non uident solem.
<190 2>
diem ergo istum, christiani, non diuinae natiuitatis celebremus, sed humanae, scilicet qua contemperatus est nobis; ut per inuisibilem uisibilem factum, a uisibilibus ad inuisibilia transiremus.
debemus enim fide catholica retinere duas esse natiuitates domini:
unam diuinam, alteram humanam; illam sine tempore, hanc in tempore.
ambas autem mirabiles:
illam sine matre, istam sine patre.
si istam non comprehendimus, illam quando enarramus?
quis comprehendat nouitatem nouam, inusitatam, unicam in mundo, incredibilem credibilem factam, et toto mundo incredibiliter creditam ut uirgo conciperet, uirgo pareret, uirgo pariens permaneret?
quod humana ratio non inuenit, fides capit:
et ubi humana ratio deficit, fides proficit.
quis enim dicat non potuisse dei uerbum per quod facta sunt omnia, facere sibi carnem etiam sine matre, sicut primum hominem sine patre fecit et matre?
sed quoniam utrumque sexum, id est, masculi et feminae, ipse utique creauit; ideo utrumque sexum etiam nascendo uoluit honorare, quem uenerat liberare.
lapsum certe primi hominis nostis, quia non est ausus serpens loqui uiro, sed ad eum deiiciendum femineo usus est ministerio.
per infirmiorem, obtinuit fortiorem:
et qui per alterum penetrauit, de utroque triumphauit.
ideo ut non possemus mortem nostram in femina uelut motu iusti doloris horrere, eamque credere sine reparatione damnatam; dominus ueniens quaerere quod perierat, utrumque uoluit honorando commendare, quia utrumque perierat.
in nullo igitur sexu debemus iniuriam facere creatori:
utrumque ad sperandam salutem commendauit natiuitas domini.
honor masculini sexus est in carne Christi:
honor feminini est in matre Christi.
uicit serpentis astutiam gratia Iesu Christi.
<190 3>
uterque ergo sexus in eo qui hodie natus est renascatur, et celebret hodiernum diem:
quo die non dominus Christus esse coepit, sed qui erat semper apud patrem, carnem quam accepit ex matre, in hanc lucem protulit; matri fecunditatem afferens, integritatem non auferens.
concipitur, nascitur, infans est.
quis est iste infans?
infans enim dicitur, quod non possit fari, id est loqui.
ergo et infans, et uerbum est.
per carnem tacet, per angelos docet.
nuntiatur pastoribus princeps pastorque pastorum:
et in praesepi iacet fidelium cibaria iumentorum.
praedictum enim fuerat per prophetam:
agnouit bos possessorem suum, et asinus praesepe domini sui.
ideo in asello sedit, quando Ierusalem cum laudibus multitudinis praecedentis et consequentis intrauit.
et nos agnoscamus, ad praesepe accedamus, cibaria manducemus, dominum rectoremque portemus; ut ad caelestem Ierusalem illo ducente ueniamus.
infirma est Christi ex matre natiuitas; sed ex patre ampla maiestas.
habet in diebus temporalibus temporalem diem; sed ipse est dies aeternus ex aeterno die.
<190 4>
merito Psalmi eius tanquam uoce tubae caelestis accendimur, ubi audimus:
cantate domino canticum nouum; cantate domino, omnis terra.
cantate domino, et benedicite nomen eius.
agnoscamus ergo, et annuntiemus diem ex die, qui in carne natus est isto die.
dies filius ex die patre, deus ex deo, lumen ex lumine.
hoc est enim salutare, de quo alibi dicitur:
deus misereatur nostri, et benedicat nos; illuminet uultum suum super nos:
ut cognoscamus in terra uiam tuam, in omnibus gentibus salutare tuum.
quod dixit, in terra; hoc repetiuit, in omnibus gentibus:
et quod dixit, uiam tuam; hoc repetiuit, salutare tuum.
ipsum dominum dixisse meminimus, ego sum uia.
et modo cum euangelium legeretur, audiuimus Simeonem beatissimum senem responsum accepisse diuinum, quod non gustaret mortem, nisi prius uidisset Christum domini.
qui cum accepisset in manibus infantem Christum, et cognouisset paruulum magnum:
nunc dimittis, inquit, domine, seruum tuum, secundum uerbum tuum, in pace:
quoniam uiderunt oculi mei salutare tuum.
bene ergo nuntiemus diem ex die, salutare eius.
annuntiemus in gentibus gloriam eius, in omnibus populis mirabilia eius.
in praesepi iacet, sed mundum continet:
ubera sugit, sed angelos pascit:
pannis inuoluitur, sed immortalitate nos uestit:
lactatur, sed adoratur:
locum in diuersorio non inuenit, sed templum sibi in credentium cordibus facit.
ut enim fieret fortis infirmitas, infirma facta est fortitudo.
magis ergo miremur, quam contemnamus eius etiam carnalem natiuitatem; et ibi agnoscamus tantae propter nos celsitudinis humilitatem.
inde accendamus caritatem, ut perueniamus ad eius aeternitatem.