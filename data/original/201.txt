<201 1>
ante paucissimos dies natalem domini celebrauimus:
hodierno autem die manifestationem, qua manifestari gentibus coepit, solemnitate non minus debita celebramus.
illo die natum pastores Iudaei uiderunt:
hodie magi ab oriente uenientes adorauerunt.
natus quippe fuerat lapis ille angularis, pax duorum parietum ex circumcisione et praeputio, non ex parua diuersitate uenientium; ut in illo copularentur, qui factus est pax nostra, et fecit utraque unum.
hoc in pastoribus Iudaeorum, et magis gentium praesignatum est.
inde coepit, quod in uniuerso mundo fructificaret et cresceret.
nos itaque duos dies, natiuitatis et manifestationis domini nostri, spirituali laetitia gratissimos habeamus.
Iudaei pastores ad eum angelo nuntiante, gentiles magi stella demonstrante perducti sunt.
haec stella uanas computationes astrologorum diuinationesque confudit, cum stellarum adoratoribus creatorem caeli et terrae adorandum potius demonstrauit.
nam ipse nouam stellam declarauit natus, qui antiquum solem obscurauit occisus.
illa luce inchoata est fides gentium; illis tenebris accusata est perfidia Iudaeorum.
quid erat illa stella, quae nec unquam antea inter sidera apparuit, nec postea demonstranda permansit?
quid erat, nisi magnifica lingua caeli, quae narraret gloriam dei, quae inusitatum uirginis partum inusitato fulgore clamaret, cui postea non apparenti euangelium toto orbe succederet?
quid denique magi uenientes dixerunt?
ubi est qui natus est rex Iudaeorum?
quid est hoc?
nonne tam multi antea reges erant nati Iudaeorum?
quid tantopere alienae gentis regem nosse et adorare cupierunt?
uidimus enim, inquiunt, stellam eius in oriente, et uenimus adorare eum.
numquid hoc tanta deuotione requirerent, tanto pietatis affectu desiderarent, nisi eum agnoscerent regem Iudaeorum, qui rex est etiam saeculorum?
<201 2>
hinc et Pilatus nonnulla utique aura ueritatis afflatus est, quando in eius passione titulum scripsit, rex Iudaeorum:
quem Iudaei conati sunt mendosi emendare.
quibus ille respondit, quod scripsi, scripsi:
quia praedictum erat in Psalmo, tituli inscriptionem ne corrumpas.
aduertamus itaque magnum hoc et mirabile sacramentum.
magi ex gentibus erant, ipse etiam Pilatus ex gentibus:
illi stellam uiderunt in caelo, ille titulum scripsit in ligno:
utrique tamen non regem gentium, sed Iudaeorum uel quaerebant, uel agnoscebant.
Iudaei uero ipsi nec stellam secuti sunt, nec titulo consenserunt.
iam igitur praesignabatur quod postea ipse dominus dixit:
multi ab oriente et occidente uenient, et recumbent cum Abraham et Isaac et Iacob in regno caelorum:
filii autem regni ibunt in tenebras exteriores.
nam magi ab oriente, Pilatus ab occidente uenerat.
unde illi orienti, hoc est nascenti; ille autem occidenti, hoc est morienti, attestabantur regi Iudaeorum:
ut cum Abraham et Isaac et Iacob, ex quibus Iudaei ducebant originem, recumberent in regno caelorum; non ex eis propagati per carnem, sed eis inserti per fidem:
ut ille de quo apostolus loquitur, oliuae inserendus iam praemonstraretur oleaster.
propterea quippe non rex gentium, sed Iudaeorum ab eisdem gentibus, uel quaerebatur, uel agnoscebatur; quia oleaster ad oliuam, non ad oleastrum oliua ueniebat.
rami tamen frangendi, hoc est, infideles Iudaei, et magis inquirentibus ubi Christus nasceretur, in Bethlehem Iudae, respondebant; et Pilato exprobrante quod regem suum crucifigi uellent, pertinacissime saeuiebant.
itaque magi adorauerunt, Iudaeis ostendentibus locum Christi nascentis; quia in scriptura, quam Iudaei acceperunt, Christum cognoscimus.
Pilatus ex gentibus manus lauit, Iudaeis mortem Christi petentibus, quia sanguine quem Iudaei fuderunt, nostra peccata diluimus.
sed de testimonio Pilati per titulum, in quo scripsit regem Iudaeorum esse Christum, alius est disserendi locus:
quo passionis est tempus.
<201 3>
nunc uero quod attinet ad manifestationem nati Christi, de cuius manifestationis die, quae Graeco uocabulo epiphania nominatur, qua manifestari coepit gentibus cum eum magi adorauerunt, quae restant pauca dicamus.
nam etiam atque etiam considerare delectat, quemadmodum magis quaerentibus ubi Christus nasceretur, Iudaei responderunt:
in Bethlehem Iudae; nec tamen ad eum uenerunt ipsi, sed eis abscedentibus, magos ad eum locum in quo infans erat, eadem stella perduxit; ut ostenderetur quod et ciuitatem poterat demonstrare, sed ad hoc se aliquantum subtraxerat, ut Iudaei possent interrogari.
ad hoc sunt autem interrogati Iudaei, ut demonstraretur eos non ad suam, sed ad gentium salutem et agnitionem testimonia diuina portare.
propter hoc enim illa gens regno suo pulsa est et dispersa per terras, ut eius fidei cuius inimici sunt, ubique testes fieri cogerentur.
perdito quippe templo, sacrificio, sacerdotio, ipsoque regno, in paucis ueteribus sacramentis nomen genusque custodiunt; ne permixti gentibus sine discretione dispereant, et testimonium ueritatis amittant:
uelut Cain accipiente signum, ut eum nullus occidat, qui fratrem iustum inuidus et superbus occidit.
hoc nimirum etiam in quinquagesimo octauo Psalmo non incongruenter intelligi potest, ubi Christus ex persona sui corporis loquitur et dicit:
deus meus demonstrauit mihi in inimicis meis, ne occideris eos, ne quando obliuiscantur legis tuae.
in eis quippe inimicis fidei christianae demonstratur gentibus quomodo prophetatus est Christus:
ne forte, cum uidissent tanta manifestatione impleri prophetias, putarent easdem scripturas a christianis esse confictas, cum de Christo praedicta recitarentur, quae completa cernuntur.
proferuntur ergo codices a Iudaeis, atque ita deus demonstrat nobis in inimicis nostris; quos ideo non occidit, hoc est, de terris non penitus perdidit, ne obliuiscerentur legis ipsius:
quam propterea legendo, et quaedam eius quamuis carnaliter obseruando, meminerunt, ut sibi sumant iudicium, nobis praebeant testimonium.