<250 1>
tractatus habitus sexta feria dominus Iesus infirma mundi eligens ut confunderet fortia et colligens ecclesiam suam de toto orbe terrarum non coepit ab imperatoribus aut a senatoribus sed a piscatoribus.
cuiuscumque enim dignitatis fuissent prius electi, sibi hoc auderent tribuere non dei gratiae.
hoc consilium secretum dei, hoc consilium saluatoris nostri exponit apostolus ubi dicit:
uidete enim uocationem, fratres- apostoli uerba sunt - uidete enim uocationem uestram, fratres, quia non multi sapientes secundum carnem, non multi potentes, non multi nobiles, sed infirma mundi elegit deus ut confunderet fortia et ignobilia mundi et contemptibilia elegit deus et ea quae non sunt tamquam sint ut quae sunt euacuentur ut non glorietur omnis caro coram ipso.
hoc et propheta dixit:
omnis uallis implebitur et omnis mons et collis humiliabitur, aequalitas campi constituetur.
denique hodie ad gratiam domini pariter accedunt nobiles et ignobiles, doctus et inperitus, pauper et diues.
ad istam gratiam accipiendam non se praeponit superbia humilitati nihil scientis, nihil habentis, nihil ualentis.
sed quid eis dixit?
uenite post me et faciam uos fieri piscatores hominum.
si illi piscatores non praecessissent, nos quis cepisset?
modo magnus est quilibet orator si potuerit bene exponere de quo scripsit piscator.
<250 2>
cum ergo piscatores piscium elegisset dominus Iesus Christus et fecisset piscatores hominum, in ipsis etiam piscationibus eorum aliquid nos uoluit admonere de uocatione populorum.
duas piscationes adtendite necessaria distinctione discretas:
una quando dominus elegit eos de piscatoribus et fecit eos discipulos suos, alia quam modo audiuimus cum sanctum euangelium legeretur post resurrectionem domini Iesu Christi, illa ante resurrectionem, ista post resurrectionem.
quid intersit inter has piscationes ualde debemus adtendere:
nauigium est instructionis nostrae.
noua euangelii praedicatio; tunc inuenit piscantes; accessit et ait illis:
mittite retia.
dixerunt illi:
tota nocte nihil cepimus, frustra laborauimus.
ecce in nomine tuo mittemus retia.
miserunt et tantum ceperunt ut implerent duas nauiculas quae piscium multitudine ita premebantur ut propemodo mergerentur.
deinde ipsa multitudine piscium disrupta sunt retia.
tunc ait illis:
uenite post me et faciam uos piscatores hominum.
relictis tunc retibus et nauiculis secuti sunt Christum.
modo post resurrectionem exhibuit nobis dominus Christus aliam piscationem, distantem ab illa superiore.
tunc enim mittite retia dixit; nec in sinistram nec in dexteram partem, sed tantum mittite retia.
si enim diceret:
in sinistram, malos solos significaret, in dexteram, solos bonos.
quia ergo nec in dexteram nec in sinistram dixit, boni et mali significabantur, de quibus loquitur euangelium alio loco quia misit paterfamilias seruos suos parata cena et adduxerunt quos inuenire potuerunt, bonos et malos, et impletae sunt nuptiae recumbentibus.
talis est modo ecclesia, plena bonis et malis.
multitudine impletur ecclesia sed multitudo ista aliquando premit et prope ad naufragium conatur adducere.
male uiuentium multitudo turbat bene uiuentes, ita perturbat ut qui bene uiuit stultum se esse putet, quando adtendit alios male uiuere, maxime quia secundum bona huius saeculi inueniuntur multi felices nocentes, inueniuntur multi infelices innocentes.
et quam metuendum est ne naufragio prematur atque mergatur!
quam metuendum est, carissimi, ne dicat qui bene uiuit:
quid mihi prodest quia bene uiuo?
ecce enim ille male uiuit et honoratior me est.
mihi quid prodest quia bene uiuo?
periclitatur, timeo ne mergatur.
alloquar eum ne profundius mergatur qui bene uiuit:
bene uiuis, noli fatigari et retro respicere.
uera est promissio domini tui.
qui perseuerauerit usque in finem, hic saluus erit.
- adtendis, inquis, quod alius male uiuit et felix est!
- falleris, infelix est et eo est infelicior quo sibi uidetur felicior.
insania est quod non agnoscit miseriam suam.
si uideres febrientem ridentem, tu plangeres insanientem.
quod tibi promissum est nondum uenit.
ille qui tibi felicior uidetur, rebus uisibilibus et temporalibus pascitur, ipsis laetatur; nec attulit ea, nec auferet ea, nudus ingressus est, nudus est exiturus; a falsis gaudiis uenturus est ad ueros dolores.
tibi autem quod promissum est, nondum uenit; dura ut peruenias; perseuera ne deficiendo te ipsum fraudes, nam deus te fallere non potest.
ecce dixi breuiter ne nauigia mergantur.
accessit aliud ad illam piscationem detestabilius ut retia rumperentur.
rupta sunt retia, haereses factae sunt.
quid enim aliud scismata nisi scissurae?
sic ferenda et toleranda est prima piscatio ut nemo taedio fatigetur, quamuis scriptum sit:
taedium detinuit me a peccatoribus relinquentibus legem tuam.
nauigium clamat quod prematur a multitudine, tamquam ipsa nauis habet hanc uocem:
taedium detinuit me pro peccatoribus relinquentibus legem tuam.
etsi premeris, uide semper ne mergaris.
tolerandi sunt mali modo, non separandi.
misericordiam et iudicium domino cantabimus, prius misericordia praerogatur et postea iudicium exercetur; separatio in iudicio fiet.
modo audiat me bonus et sit melior, audiat et malus et sit bonus; cum tempus est paenitentiae, nondum sententiae.
transeamus ab ista piscatione quae habet gaudia mixta lacrimis:
gaudia quia colliguntur boni, mixta lacrimis quia uix feruntur mali.
<250 3>
ad illam piscationem nouissimam animum conuertamus:
ibi reficiamur, ibi consolemur.
et ideo ipsa post resurrectionem domini facta est quia sic significauit ecclesiam qualis post resurrectionem futura est.
ecce dicitur discipulis piscantibus, dominus dicit, qui et prius dixit, ipse et postea, sed prius quid mitterent, modo quo mitterent, id est in dexteram partem nauigii.
ergo illi modo capiuntur qui ad dexteram stabunt, illi capiuntur quibus dictum est:
uenite benedicti patris mei, percipite regnum.
mittunt et capiunt.
ibi numerus non est dictus in prima piscatione, sola multitudo dicta est, numerus non est definitus.
multi sunt enim super numerum modo, id est ueniunt, intrant, implent ecclesias; ipsi implent et theatra qui ecclesiam; super numerum implent; ad numerum illum qui futurus est in uita aeterna non pertinent, nisi mutentur cum uiuunt.
et numquid omnes mutantur?
quomodo?
nec illi boni omnes perseuerant.
ideo illis dictum est:
qui perseuerauerit usque in finem, hic saluus erit.
et illis qui adhuc mali sunt dicitur:
nolo mortem peccatoris sed ut conuertatur et uiuat.
ergo ibi numerus non est dictus quia multi super numerum facti sunt, quoties dixit Psalmus:
annuntiaui et locutus sum, multiplicati sunt super numerum.
modo in dexteram, non super numerum:
centum quinquaginta tres sunt pisces sed magni.
hoc enim dictum est:
et cum magni essent, non est scissum rete.
tunc enim congregatio sanctorum erit, diuisiones et scissura haereticorum non erit, pax erit et perfecta unitas erit, nemo minus erit, nemo plus, integer numerus.
sed ualde pauci sunt si centum quinquaginta et tres sunt.
absit a nobis ut tot soli sint in hac plebe, quanto magis in uniuersa ecclesia dei.
apocalipsis ipsius beati Iohannis euangelistae ostendit uisam fuisse tantam multitudinem sanctorum et in illa aeternitate felicium quantam numerare nemo possit.
sic ibi habes scriptum.
et tamen omnes ad numerum istum pertinent ad centum quinquaginta tres.
ad paucitatem ampliorem uolo redigere numerum istum.
centum quinquaginta tres sunt, pauciores illos faciamus, decem septem sunt.
isti centum quinquaginta tres decem septem sunt.
quare decem?
quare septem?
decem propter legem, septem propter spiritum.
septenaria enim forma propter perfectionem quae praedicatur in donis spiritus sancti.
requiescet, inquit beatus Esaias propheta, requiescet, inquit, super eum spiritus sanctus.
et cum dixisset spiritum sanctum enumerauit septem uirtutes:
spiritus sapientiae et intellectus, spiritus consilii et fortitudinis, habes quattuor.
spiritus scientiae et pietatis, spiritus timoris domini.
a sapientia coepit, ad timorem terminauit, tanquam descendens locutus est a summis ad ima, a sapientia ad timorem.
ab imis ad summa:
a timore ad sapientiam.
initium enim sapientiae timor domini.
hoc est donum gratiae, ista septenaria uirtute in dilectis dei operatur spiritus sanctus ut aliquid lex ualeat ibi.
nam si tollas spiritum, quid ualet lex?
praeuaricatorem facit, ideo dictum est:
littera occidit.
iubet et non facit.
non occidebat antequam tibi iuberetur et si tenebat te prouidentia peccatorem, non tamen tenebat praeuaricatorem.
iubetur et non facis, prohibetur et facis, ecce littera occidit.
lex autem decem praecepta habet.
praeceptum primum legis est:
colendum esse unum deum, nullum alium, nullum idolum faciendum.
praeceptum secundum est:
non accipies nomen domini dei tui in uanum.
praeceptum tertium est:
obserua diem sabbati spiritaliter non carnaliter quomodo Iudaei.
ista tria praecepta ad dilectionem dei pertinent, sed quia in his duobus praeceptis, ait, tota lex pendet et prophetae, id est, in dilectione dei et in dilectione proximi.
cum audisti quid pertineat ad dilectionem dei:
unitas, ueritas, quies, adtende quid pertineat ad dilectionem proximi.
honora patrem tuum et matrem tuam:
habes quartum praeceptum.
non moechaberis:
habes quintum.
non homicidium facies:
habes sextum.
non furtum facies:
habes septimum.
non falsum testimonium dices:
habes octauum.
non concupisces rem proximi tui.
habes nonum.
non concupisces uxorem proximi tui:
habes decimum.
qui dicit:
non concupisces interna pulsat, interiora percutit ubi concupiscentia negotium agit.
ecce ista lex est in decem.
quid prodest cum didiceris et non feceris?
praeuaricator eris.
ut autem facias, auxilium necessarium est.
unde auxilium?
de spiritu.
littera occidit, spiritus autem uiuificat.
ad decem accedant septem fiunt decem et septem.
in isto numero est omnis multitudo beatorum.
sed quomodo perueniant ad centum quinquaginta tres, iam soleo uobis dicere et multi praeueniunt me, sollemniter tamen sermo reddendus est.
multi obliti sunt, aliqui nec audierunt.
qui autem non obliti sunt et audierunt, patienter ferant ut alii et conmemorentur et instruantur.
quando duo ambulant uiam, unus celerior et alter tardior, in potestate celerioris est ut comes non deseratur.
nihil perdit qui audit quod sciebat et in eo quod nihil perdit etiam gaudere debet et quia instruitur qui nesciebat.
decem septem numera ab uno usque ad decem septem ita ut omnes addas et peruenies ad centum quinquaginta tres.
quid a me exspectatis?
numerate uobis.