<188 1>
filium dei, sicuti est apud patrem aequalis illi et coaeternus, in quo condita sunt omnia in caelo et in terra, uisibilia et inuisibilia, uerbum dei et deum, uitam et lucem hominum, si laudare moliamur; non mirum est quod nulla humana cogitatio, nullus sermo sufficiat.
quomodo enim laudare digne ualeat lingua nostra, quem cor nostrum adhuc uidere non ualet, ubi oculum condidit quo possit uideri, si purgetur iniquitas, si sanetur infirmitas, et fiant beati mundo corde, quia ipsi deum uidebunt?
non mirum est, inquam, nos non inuenire, quibus uerbis unum uerbum dicamus, in quo dictum est ut essemus, qui de illo aliquid diceremus.
haec enim uerba cogitata atque prolata mens nostra format, illo autem uerbo ipsa formatur.
nec eo modo facit homo uerba, quo modo est factus ipse per uerbum:
quia nec eo modo genuit pater unicum uerbum, quo modo fecit cuncta per uerbum.
deum quippe genuit deus; sed simul gignens et genitus unus est deus.
mundum autem fecit deus; mundus transit, et permanet deus.
et sicut ea quae facta sunt, se ipsa utique non fecerunt:
sic a nullo factus est, per quem fieri omnia potuerunt.
non igitur mirum, si homo factus inter omnia, uerbis non explicat uerbum, per quod facta sunt omnia.
<188 2>
huc itaque paululum aures et animos aduertamus, si forte ualeamus aliquid congruum dignumque dicere, non ex eo quod in principio erat uerbum, et uerbum erat apud deum, et deus erat uerbum:
sed ex eo quod uerbum caro factum est:
si forte dicatur a nobis per quod habitauit in nobis, si forte ibi possit esse dicibilis, ubi uoluit esse uisibilis.
propter hoc enim et istum celebramus diem, quo nasci est dignatus ex uirgine:
quam generationem suam fecit ab hominibus utcumque narrari.
in illa uero aeternitate, in qua deus de deo natus est, generationem eius quis enarrabit?
ibi talis dies non est, qui solemniter celebretur.
neque enim transit anniuersario uolumine rediturus; sed manet sine occasu, quia non coepit exortu.
est ergo illud unicum dei uerbum, illa uita, illa lux hominum, aeternus quidem dies:
iste autem in quo humanae carni copulatus, factus est tanquam sponsus procedens de thalamo suo, nunc hodiernus est, cras fit hesternus.
uerumtamen hodiernus natum ex uirgine commendat aeternum, quia aeternus natus ex uirgine consecrauit hodiernum.
quas itaque laudes caritati dei dicamus, quas gratias agamus?
qui nos ita dilexit, ut propter nos fieret in tempore, per quem facta sunt tempora; et multis seruis suis in mundo minor esset aetate, ipso mundo antiquior aeternitate; homo fieret qui hominem fecit, crearetur ex matre quam creauit, portaretur manibus quas formauit, sugeret ubera quae impleuit, in praesepi muta uagiret infantia uerbum, sine quo muta est humana eloquentia.
<188 3>
uide, o homo, quid pro te factus est deus:
doctrinam tantae humilitatis agnosce, etiam in nondum loquente doctore.
tu quondam in paradiso tam facundus fuisti, ut omni animae uiuae nomina imponeres:
propter te autem creator tuus infans iacebat, et nomine suo nec matrem uocabat.
tu in latissimo fructuosorum nemorum praedio te perdidisti, obedientiam negligendo:
ille obediens in angustissimum diuersorium mortalis uenit, ut mortuum quaereret moriendo.
tu cum esses homo, deus esse uoluisti, ut perires:
ille cum esset deus, homo esse uoluit, ut quod perierat inueniret.
tantum te pressit humana superbia, ut te non posset nisi humilitas subleuare diuina.
<188 4>
celebremus ergo cum gaudio diem quo peperit Maria saluatorem, coniugata coniugii creatorem, uirgo uirginum principem; et data marito, et mater non de marito; uirgo ante coniugium, uirgo in coniugio; uirgo praegnans, uirgo lactans.
sanctae quippe matri omnipotens filius nullo modo uirginitatem natus abstulit, quam nasciturus elegit.
bona est enim fecunditas in coniugio:
sed melior integritas in sanctimonio.
homo igitur Christus qui utrumque praestare posset ut deus - idem namque homo idem deus -, nunquam sic daret matri bonum quod coniuges diligunt, ut auferret melius propter quod uirgines matres esse contemnunt.
uirgo itaque sancta ecclesia celebrat hodie uirginis partum.
huic enim dicit apostolus:
aptaui uos uni uiro uirginem castam exhibere Christo.
unde uirginem castam in tot populis utriusque sexus, in tot non solum pueris et uirginibus, uerum etiam coniugatis patribus, matribusque?
unde, inquam, uirginem castam, nisi in fidei, spei, et caritatis integritate?
uirginitatem proinde Christus ecclesiae facturus in corde, prius Mariae seruauit in corpore.
humano quippe coniugio sponso femina traditur, ut uirgo iam non sit:
ecclesia uero uirgo esse non posset, nisi sponsum cui traderetur, filium uirginis inuenisset.