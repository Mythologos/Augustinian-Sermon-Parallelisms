<194 1>
audite, filii lucis, adoptati in regnum dei; fratres carissimi, audite; audite, et exsultate, iusti, in domino, ut uos rectos possit decere laudatio.
audite quod nostis, recolite quod audistis, amate quod creditis, praedicate quod amatis.
sicut anniuersarium celebramus hunc diem, sic huic diei debitum exspectate sermonem.
natus est Christus, deus de patre, homo de matre.
de patris immortalitate, de matris uirginitate.
de patre sine matre, de matre sine patre.
de patre sine tempore, de matre sine semine.
de patre principium uitae, de matre finis mortis.
de patre ordinans omnem diem, de matre consecrans istum diem.
praemisit enim hominem Ioannem, qui tunc nasceretur, cum dies inciperent minui; et natus est ipse, cum dies inciperent crescere, ut ex hoc praefiguraretur quod ait idem Ioannes, illum oportet crescere, me autem minui.
debet enim uita humana in se deficere, in Christo proficere; ut qui uiuunt, iam non sibi uiuant, sed ei qui pro omnibus mortuus est et resurrexit:
et dicat unusquisque nostrum quod dicit apostolus, uiuo autem iam non ego, uiuit uero in me Christus.
illum enim oportet crescere, me autem minui.
<194 2>
laudant eum condigne omnes angeli eius, quorum cibus aeternus est, incorruptibili eas sagina uiuificans; quia uerbum dei est, cuius uita uiuunt, cuius aeternitate semper uiuunt, cuius bonitate semper beate uiuunt.
illi eum condigne laudant, deum apud deum, et dant gloriam in excelsis deo.
nos autem plebs eius et oues manuum eius, pro modulo infirmitatis nostrae pacem per bonam uoluntatem reconciliati mereamur.
ipsorum enim angelorum uere hodierna uox est, quam nato nobis saluatore exsultando fuderunt:
gloria in excelsis deo, et in terra pax hominibus bonae uoluntatis.
laudant ergo illi competenter, laudemus et nos obedienter.
sunt illi nuntii eius, sumus et nos pecora eius.
impleuit in caelo mensam ipsorum, impleuit in terra praesepe nostrum.
plenitudo enim mensae ipsorum est, quia in principio erat uerbum, et uerbum erat apud deum, et deus erat uerbum.
plenitudo praesepii nostri est, quia uerbum caro factum est, et habitauit in nobis.
ut enim panem angelorum manducaret homo, creator angelorum factus est homo.
illi laudant uiuendo, nos credendo:
illi fruendo, nos petendo:
illi capiendo, nos quaerendo:
illi intrando, nos pulsando.
<194 3>
quis enim hominum omnes thesauros sapientiae et scientiae nouerit in Christo occultos, atque in paupertate carnis eius absconditos?
quia propter nos pauper factus est, cum diues esset, ut illius paupertate ditaremur.
cum enim mortalitatem assumeret, mortemque consumeret, in paupertate se ostendit:
sed diuitias dilatas promisit, non ablatas amisit.
quam multa multitudo dulcedinis eius, quam abscondit timentibus se, perficit autem sperantibus in se.
ex parte enim scimus, donec ueniat quod perfectum est.
cui capiendo ut idonei praestaremur, ille aequalis patri in forma dei, in forma serui factus similis nobis, reformat nos ad similitudinem dei:
et factus filius hominis unicus filius dei, multos filios hominum facit filios dei; et nutritos seruos per uisibilem formam serui, perficit liberos ad uidendam formam dei.
filii enim dei sumus, et nondum apparuit quid erimus.
et scimus quoniam cum apparuerit, similes ei erimus, quoniam uidebimus eum sicuti est.
nam qui sunt illi sapientiae scientiaeque thesauri, quae illae diuitiae diuinae, nisi quia sufficiunt nobis?
et quae illa multitudo dulcedinis, nisi quia satiat nos?
ostende ergo nobis patrem, et sufficit nobis.
et in quodam Psalmo quidam ex nobis, uel in nobis, uel pro nobis, ait illi:
satiabor, dum manifestabitur gloria tua.
ipse autem et pater unum sunt:
et qui ipsum uidet, uidet et patrem.
ergo dominus uirtutum, ipse est rex gloriae.
conuertens nos, ostendet nobis faciem suam; et salui erimus, et satiabimur, et sufficiet nobis.
<194 4>
dicat itaque illi cor nostrum:
quaesiui uultum tuum; uultum tuum, domine, requiram; ne auertas faciem tuam a me.
et respondeat ipse cordi nostro:
qui diligit me, mandata mea custodit:
et qui diligit me, diligetur a patre meo; et ego diligam eum, et ostendam me ipsum illi.
uidebant utique eum oculis illi quibus hoc dicebat, et sonum uocis eius auribus audiebant, et humano corde hominem cogitabant:
sed quod oculus non uidit, nec auris audiuit, nec in cor hominis ascendit, eumdem ipsum se promittebat ostendere diligentibus se.
quod donec fiat, donec ostendat nobis quod sufficiat nobis, donec eum fontem uitae potemus et satiemur; interim dum ambulantes per fidem peregrinamur ab eo, dum esurimus et sitimus iustitiam, et formae dei pulchritudinem ineffabili ardore desideramus, formae serui natalem deuoto obsequio celebremus.
nondum contemplari possumus quod genitus est ante luciferum a patre, frequentemus quod nocturnis horis est natus ex uirgine.
nondum capimus, quod ante solem permanet nomen eius, agnoscamus in sole positum tabernaculum eius.
nondum contuemur unicum permanentem in patre suo, recordemur sponsum procedentem de thalamo suo.
nondum idonei sumus conuiuio patris nostri, agnoscamus praesepe domini nostri Iesu Christi.