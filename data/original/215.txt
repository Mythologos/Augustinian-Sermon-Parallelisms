<215 1>
de symbolo sacrosancti mysterii symbolum, quod simul accepistis, et singuli hodie reddidistis, uerba sunt in quibus matris ecclesiae fides supra fundamentum stabile, quod est Christus dominus, solidata firmatur.
fundamentum enim aliud nemo potest ponere, praeter id quod positum est, quod est Christus Iesus.
accepistis ergo, et reddidistis, quod animo et corde semper retinere debetis, quod in stratis uestris dicatis, quod in plateis cogitetis, et quod inter cibos non obliuiscamini; in quo etiam dormientes corpore, corde uigiletis.
renuntiantes enim diabolo, pompis et angelis eius mentem atque animam subtrahentes, obliuisci oportet praeteritorum, et uetustate prioris uitae contempta, cum nouo homine uitam quoque ipsam sanctis moribus innouare; et sicut apostolus dicit, quae retro sunt obliti, atque in ea quae ante sunt extenti, sequi ad palmam supernae uocationis dei; et credere quod nondum uides, ut merito possis ad id quod credideris peruenire.
quod enim uidet quis, quid sperat?
si autem quod non uidemus speramus, per patientiam exspectamus.
<215 2>
fides ergo haec et salutis es regula, credere nos in deum patrem omnipotentem, uniuersorum creatorem, regem saeculorum, immortalem et inuisibilem.
ipse est quippe deus omnipotens, qui in primordio mundi cuncta ex nihilo fecit, qui est ante saecula, et qui fecit et regit saecula.
non enim tempore augetur, aut loco distenditur, aut aliqua materia concluditur aut terminatur:
sed manet apud se et in se ipso plena et perfecta aeternitas, quam nec comprehendere humana cogitatio potest, nec lingua narrare.
nam si munus quod promittit sanctis suis, nec oculus uidit, nec auris audiuit, nec in cor hominis ascendit:
quomodo potest ipsum qui promittit, aut mens concipere, aut cor cogitare, aut lingua narrare?
<215 3>
credimus et in filium eius Iesum Christum, dominum nostrum, deum uerum de deo uero, dei patris filium deum, sed non duos deos:
ipse enim et pater unum sunt; er per Moysen populo insinuat, dicens:
audi, Israâ€°l, mandata uitae:
dominus deus tuus dominus unus est.
si autem uis cogitare quemadmodum aeternus filius de aeterno patre sine tempore natus sit:
redarguit et Esaias propheta, qui dicit:
natiuitatem eius quis enarrabit?
natiuitatem itaque dei ex deo nec cogitare poteris, nec narrare:
credere tantum tibi permittitur, ut saluus esse possis, sicut apostolus dicit:
credere enim oportet qui accedit ad deum, quia est, et quaerentibus eum mercedis redditor erit.
si uero natiuitatem eius secundum carnem, quam pro nostra salute dignatus excepit, scire desideras; audi, et crede natum de spiritu sancto et uirgine Maria.
quamquam et hanc ipsam natiuitatem eius quis enarrabit?
quis enim digne aestimare potest deum propter homines hominem nasci uoluisse, sine uirili semine uirginem concepisse, sine corruptione peperisse, et post partum in integritate mansisse?
dominus enim noster Iesus Christus uterum uirginis dignatus intrauit, membra feminae immaculatus impleuit, matrem sine corruptione fetauit, a semetipso formatus exiuit, atque integra genitricis uiscera reseruauit; ut eam de qua nasci dignatus est, et matris honore perfunderet, et uirginis sanctitate.
quis hoc cogitat?
quis enarrat?
ergo et hanc natiuitatem eius quis enarrabit?
cuius enim mens ad cogitandum, cuius ad enuntiandum lingua sufficiat, non solum quod in principio erat uerbum, non habens ullum nascendi principium; uerum etiam quod uerbum caro factum est, eligens uirginem quam sibi faceret matrem, faciens matrem quam seruaret et uirginem:
dei filius nulla matre concipiente, hominis filius nullo homine seminante; fecunditatem feminae ueniendo afferens, integritatem nascendo non auferens?
quid est hoc?
quis dicat?
quis taceat?
et mirum dictu:
quod eloqui non ualemus, silere non sinimur; sonando praedicamus, quod nec cogitando comprehendimus.
tantum quippe dei donum nec effari possumus, quoniam sumus ad eius enarrandam magnitudinem paruuli; et tamen laudare compellimur, ne tacendo remaneamus ingrati.
sed deo gratias, quia id quod competenter non potest dici, potest fideliter credi.
<215 4>
credamus ergo in Iesum Christum, dominum nostrum, natum de spiritu sancto et uirgine Maria.
nam et ipsa beata Maria, quem credendum peperit, credendo concepit.
cum enim promisso sibi filio, quaesisset quemadmodum fieret, quoniam uirum non cognosceret; utique solus ei modus cognoscendi atque pariendi notus erat, quem quidem ipsa experta non fuerat, sed ex aliis feminis natura frequentante didicerat, ex uiro scilicet et femina hominem nasci:
responsum ab angelo accepit:
spiritus sanctus superueniet in te, et uirtus altissimi obumbrabit tibi; propterea quod nascetur ex te sanctum, uocabitur filius dei.
quae cum dixisset angelus, illa fide plena, et Christum prius mente quam uentre concipiens, ecce, inquit, ancilla domini, fiat mihi secundum uerbum tuum.
fiat, inquit, sine uirili semine conceptus in uirgine; nascatur de spiritu sancto et integra femina, in quo renascatur de spiritu sancto integra ecclesia.
sanctum quod nascetur de homine matre sine homine patre, uocetur dei filius; quoniam qui natus est de deo patre sine ulla matre mirabiliter, oportuit ut fieret hominis filius; ut in ea carne natus, per clausa uiscera paruus exiret, in qua resuscitatus per clausa ostia magnus intraret.
mira sunt haec, quia diuina sunt; ineffabilia, quia et inscrutabilia:
non sufficit explicando os hominis, quia nec inuestigando cor hominis.
credidit Maria, et in ea quod credidit factum est.
credamus et nos, ut et nobis possit prodesse quod factum est.
quamuis ergo mirabilis sit etiam ista natiuitas:
tamen cogita, o homo, quid pro te deus tuus, creator pro creatura susceperit; ut deus in deo manens, aeternus cum aeterno uiuens, aequalis filius patri, pro reis et pro peccatoribus seruis formam serui non dedignaretur induere.
neque enim hoc meritis humanis est exhibitum.
nam pro iniquitatibus nostris poenas potius merebamur:
sed si iniquitates obseruasset, quis sustinuisset?
pro impiis igitur et pro peccatoribus seruis dominus seruus et homo de spiritu sancto et uirgine Maria nasci dignatus est.
<215 5>
parum hoc forsitan uideatur, quod pro hominibus deus, pro peccatoribus iustus, pro reis innocens, pro captiuis rex, pro seruis dominus carne humanitatis indutus aduenit, in terris uisus sit et cum hominibus conuersatus sit:
crucifixus insuper, mortuus et sepultus est.
non credis?
dicis forte:
quando hoc factum est?
audi quo tempore:
sub Pontio Pilato.
in significationem tibi etiam nomen iudicis positum est, ne uel de tempore dubitares.
credite ergo filium dei crucifixum sub Pontio Pilato, et sepultum.
maiorem autem hac caritatem nemo habet, quam ut animam suam ponat quis pro amicis suis.
putas, nemo?
omnino nemo.
uerum est, Christus hoc dixit.
interrogemus apostolum et respondeat nobis:
Christus, inquit, pro impiis mortuus est.
et iterum dicit:
cum inimici essemus, reconciliati sumus deo per mortem filii eius.
ecce ergo in Christo maiorem inuenimus caritatem, qui animam suam non pro amicis, sed pro suis tradidit inimicis.
quantus amor dei erga homines, et qualis affectio, sic amare etiam peccatores, ut amore eorum moreretur.
commendat enim dilectionem suam deus in nobis, apostoli uerba sunt, quia cum adhuc peccatores essemus, Christus pro nobis mortuus est.
crede igitur hoc et tu, et pro salute tua noli erubescere confiteri.
corde enim creditur ad iustitiam, ore autem confessio fit ad salutem.
denique, ne dubitares, ne erubesceres, quando primum credidisti, signum Christi in fronte tamquam in domo pudoris accepisti.
recole frontem tuam, ne linguam expauescas alienam.
qui enim, inquit ipse dominus, confusus me fuerit coram hominibus, confundet illum filius hominis coram angelis dei.
noli ergo erubescere ignominiam crucis, quam pro te deus ipse non dubitauit excipere.
dic cum apostolo:
mihi autem absit gloriari, nisi in cruce domini nostri Iesu Christi.
et respondet tibi idem ipse apostolus:
non me iudicaui scire aliquid in uobis, nisi Iesum Christum, et hunc crucifixum:
quia ille qui ab uno populo est tunc crucifixus, in omnium populorum est nunc cordibus fixus.
<215 6>
tu autem, quisquis es qui de potentia magis quam de humilitate uis gloriari, accipe consolationem, habe exsultationem.
qui enim crucifixus sub Pontio Pilato et sepultus est, tertia die a mortuis resurrexit.
forte et hic dubitas, forte trepidas.
quando tibi dictum est:
crede natum, crede passum, crucifixum, mortuum et sepultum; quasi de homine facilius credidisti.
nunc quia dicitur:
tertia die a mortuis resurrexit, dubitas, o homo?
ut de multis unum proferamus exemplum, deum attende, omnipotentem cogita:
et noli dubitare.
si enim potuit te, cum non esses, ex nihilo facere; cur non potuit hominem suum, quem iam fecerat, a mortuis excitare?
credite ergo, fratres:
ubi de fide agitur, longo non opus est uti sermone.
sola haec fides est, quae christianos ab omnibus hominibus discernit et separat.
nam quia mortuus et sepultus est, et pagani nunc credunt, et Iudaei tunc uiderunt; quia uero tertia die a mortuis resurrexit, nec paganus nec Iudaeus admittit.
discernit ergo a mortuis perfidis uitam fidei nostrae, resurrectio mortuorum.
nam et apostolus Paulus, cum Timotheo scriberet, memento, inquit, Christum Iesum surrexisse a mortuis.
credamus ergo, fratres; quod in Christo factum credimus, hoc futurum speremus in nobis.
deus enim est, qui promittit:
non fallit.
<215 7>
postquam ergo resurrexit a mortuis, ascendit in caelos, sedet ad dexteram patris.
adhuc forte non credis?
audi apostolum:
qui descendit, inquit, ipse est et qui ascendit super omnes caelos, ut adimpleret omnia.
uide ne quem non uis credere resurgentem, sentias iudicantem.
qui enim non credit, iam iudicatus est.
nam qui modo sedet ad dexteram patris aduocatus pro nobis, inde uenturus est iudicare uiuos et mortuos.
credamus ergo, ut siue uiuamus, siue moriamur, domini simus.
<215 8>
credamus ergo et in spiritum sanctum.
deus est enim, quia scriptum est:
deus spiritus est.
per ipsum remissionem accepimus peccatorum, per ipsum resurrectionem credimus carnis, per ipsum uitam speramus aeternam.
sed uidete ne numerando errorem patiamini, et me putetis tres deos dixisse, quia unum deum tertio nominaui.
una est in trinitate substantia deitatis, una uirtus, una potestas, una maiestas, unum nomen diuinitatis; sicut ipse dixit discipulis, cum surrexisset a mortuis:
ite, baptizate gentes, non in multis nominibus, sed in uno nomine patris et filii et spiritus sancti.
credentes ergo diuinam trinitatem et trinam unitatem, cauete, dilectissimi, ne quis uos ab ecclesiae catholicae fide atque ueritate seducat.
qui enim uobis aliter euangelizauerit, praeterquam quod accepistis, anathema sit.
apostolum, non me audite, qui ait:
sed et si nos, aut angelus de caelo aliter uobis euangelizauerit, praeterquam quod accepistis, anathema sit.
<215 9>
uidetis certe, carissimi, etiam in ipsis sancti symboli uerbis, quomodo in conclusione omnium regularum, quae ad sacramentum fidei pertinent, quasi supplementum quoddam additum, ut diceretur:
per sanctam ecclesiam.
fugite ergo, quantum potestis, diuersos et uarios deceptores, quorum sectas et nomina prae multitudine sui nunc longum est enarrare.
multa enim habemus dicere uobis, sed non potestis illa portare modo.
unum uestris pectoribus commendo, ut ab eo qui catholicus non est, animum et auditum uestrum omnimodis auertatis:
quo remissionem peccatorum et resurrectionem carnis et uitam aeternam per unam, ueram et sanctam ecclesiam catholicam apprehendere ualeatis:
in qua discitur pater et filius et spiritus sanctus, unus deus, cui est honor et gloria in saecula saeculorum.