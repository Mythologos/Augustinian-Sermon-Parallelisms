<267 1>
hodierni diei solemnitas, domini dei magni et magnae gratiae, quae superfusa est super nos recordationem facit.
ideo enim solemnitas celebratur, ne quod semel factum est, de memoria deleatur.
solemnitas enim ab eo quod solet in anno, nomen accepit:
quomodo perennitas fluminis dicitur, quia non siccatur aestate, sed per totum annum fluit:
ideo perenne, id est, per annum; sic et solemne, quod solet in anno celebrari.
celebramus hodie aduentum spiritus sancti.
dominus enim spiritum sanctum de caelo misit, quem in terra promisit.
et quia sic promiserat de caelo esse missurum, non potest ille uenire, ait, nisi ego abiero; dum autem abiero, mittam illum ad uos; passus est, mortuus est, resurrexit, ascendit:
restabat ut impleret quod promisit.
hoc exspectantes discipuli eius, animae, ut scriptum est, centum uiginti, decuplato numero apostolorum; duodecim enim elegit, et in centum uiginti spiritum misit:
hoc ergo promissum exspectantes in una domo erant, orabant:
quia desiderabant iam ipsa fide, quod ipsa oratione, ipso spirituali desiderio; utres noui erant, uinum nouum de caelo exspectabatur, et uenit.
iam enim fuerat magnus botrus ille calcatus et glorificatus.
legimus enim in euangelio, spiritus enim nondum erat datus, quia Iesus nondum fuerat glorificatus.
<267 2>
iam quid respondit, audistis, magnum miraculum.
omnes qui aderant, unam linguam didicerant.
uenit spiritus sanctus; impleti sunt, coeperunt loqui linguis uariis omnium gentium, quas non nouerant, nec didicerant:
sed docebat ille qui uenerat; intrauit, impleti sunt, fudit.
et tunc hoc erat signum, quicumque accipiebat spiritum sanctum, subito impletus spiritu linguis omnium loquebatur; non illi solum centum uiginti.
docent nos litterae ipsae, postea crediderunt homines, baptizati sunt, acceperunt spiritum sanctum, linguis omnium gentium locuti sunt.
expauerunt qui aderant, alii admirantes, alii irridentes:
ita ut dicerent.
isti ebrii sunt, musto pleni sunt.
ridebant, et aliquid uerum dicebant.
impleti enim erant utres nouo uino.
audistis cum euangelium legeretur, nemo mittit uinum nouum in utres ueteres:
spiritualia non capit carnalis.
carnalitas uetustas est, gratia nouitas est.
quantocumque homo in melius fuerit innouatus, tanto amplius capit, quod uerum sapit.
bulliebat mustum, et musto bulliente linguae gentium profluebant.
<267 3>
numquid modo, fratres, non datur spiritus sanctus?
quisquis hoc putat, non est dignus accipere.
datur et modo.
quare ergo nemo loquitur linguis omnium gentium, sicut loquebatur qui tunc spiritu sancto implebatur?
quare?
quia quod illud significabat, impletum est.
quid est illud?
quando celebrauimus quadragesimam, recolite, quia commendauimus uobis dominum Iesum Christum ecclesiam suam commendasse et ascendisse.
quaerebant discipuli, quando erit finis saeculi?
et ille:
non est uestrum scire tempora uel momenta, quae pater posuit in sua potestate.
adhuc promittebat quod hodie compleuit:
accipietis uirtutem spiritus sancti superuenientis in uos, et eritis mihi testes in Ierusalem, et in tota Iudaea et Samaria, et usque in fines terrae.
ecclesia tunc in una domo erat, accepit spiritum sanctum:
in hominibus paucis erat, in linguis totius orbis erat.
ecce quod praetendebat modo.
nam quod illa ecclesia parua linguis omnium gentium loquebatur, quid est, nisi quod ecclesia ista magna a solis ortu usque ad occasum linguis omnium gentium loquitur?
modo impletur quod tunc promittebatur.
audiuimus, uidemus.
audi, filia, et uide:
ipsi reginae dictum est, audi, filia, et uide; audi promissum, uide completum.
non te fefellit deus tuus, non te fefellit sponsus tuus, non te fefellit qui suo sanguine te dotauit:
non te fefellit qui de foeda pulchram, de immunda uirginem fecit.
tu tibi promissa es:
sed promissa in paucis, impleta in multis.
<267 4>
nemo ergo dicat:
accepi spiritum sanctum; quare non loquor linguis omnium gentium?
si uultis habere spiritum sanctum, intendite, fratres mei:
spiritus noster quo uiuit omnis homo, anima uocatur; spiritus noster quo uiuit singulus quisque homo, anima uocatur:
et uidetis quid faciat anima in corpore.
omnia membra uegetat; per oculos uidet, per aures audit, per nares olfacit, per linguam loquitur, per manus operatur, per pedes ambulat:
omnibus simul adest membris, ut uiuant; uitam dat omnibus, officia singulis.
non audit oculus, non uidet auris, non uidet lingua, nec loquitur auris et oculus; sed tamen uiuit:
uiuit auris uiuit lingua; officia diuersa sunt, uita communis.
sic est ecclesia dei:
in aliis sanctis facit miracula, in aliis sanctis loquitur ueritatem, in aliis sanctis custodit uirginitatem, in aliis sanctis custodit pudicitiam coniugalem, in aliis hoc, in aliis illud:
singuli propria operantur, sed pariter uiuunt.
quod autem est anima corpori hominis, hoc est spiritus sanctus corpori Christi, quod est ecclesia:
hoc agit spiritus sanctus in tota ecclesia, quod agit anima in omnibus membris unius corporis.
sed uidete quid caueatis, uidete quid obseruetis, uidete quid timeatis.
contingit ut in corpore humano, imo de corpore aliquod praecidatur membrum, manus, digitus, pes; numquid praecisum sequitur anima?
cum in corpore esset, uiuebat; praecisum amittit uitam.
sic et homo christianus catholicus est, dum in corpore uiuit; praecisus haereticus factus est, membrum amputatum non sequitur spiritus.
si ergo uultis uiuere de spiritu sancto, tenete caritatem, amate ueritatem, desiderate unitatem, ut perueniatis ad aeternitatem.
amen.