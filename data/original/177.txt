<177 1>
sermonis nostri propositio, apostolica lectio.
nihil, inquit, intulimus in hunc mundum, sed nec auferre aliquid possumus:
habentes autem uictum et tegumentum, his contenti sumus.
nam qui uolunt diuites fieri, incidunt in temptationem et laqueum, et desideria multa stulta et noxia, quae mergunt homines in interitum et perditionem.
radix est omnium malorum auaritia, quam quidam appetentes a fide pererrauerunt, et inseruerunt se doloribus multis.
digna res quae intentos uos faciat ad audiendum, et nos promptos ad loquendum.
his uerbis constituitur ante oculos nostros auaritia:
accusetur, non defendatur; immo accusata damnetur, ne defensor eius cum illa damnetur.
nescio quo autem modo id agit auaritia in cordibus hominum, ut omnes, uel ut uerius et cautius dicam, pene omnes uerbis eam dicant ream, et factis uelint habere susceptam.
dixerunt in illam multi et multa et magna et grauia et uera, et poetae et historici et oratores et philosophi, et omne litterarum et professionum genus multa dixerunt in auaritiam.
magnum est autem non illam habere, et multo plus est non eam habere, quam de uitiis eius non tacere.
<177 2>
quid autem interest inter philosophos, uerbi gratia, accusantes auaritiam, et apostolos eamdem ipsam accusantes?
quid interest?
si aduertamus, discimus aliquid quod proprium non habet nisi schola Christi.
ecce quod modo commemoraui, nihil intulimus in hunc mundum, sed nec auferre aliquid possumus, habentes uictum et tegumentum his contenti sumus, multi dixerunt.
etiam hoc, radix omnium malorum auaritia, fuerunt qui dicerent.
illud quod sequitur, nemo dixit illorum:
tu autem homo dei, haec fuge; sectare uero iustitiam, fidem, caritatem, cum his qui inuocant nomen domini de corde puro.
talia nullus dixit illorum.
longe est a crepantibus buccis soliditas pietatis.
quapropter, carissimi, quoniam sunt extra societatem nostram qui et accusauerunt auaritiam et contempserunt; ne nobis magni uideantur aut hominibus dei, propterea, tu autem homo dei.
ne ullo modo comparentur, hoc primitus discernere et tenere debemus propter deum nos facere quod facimus.
nam si ueri dei cultus auferatur, quilibet amator auaritiae reprobatur.
uerumtamen incutere nobis debet maiorem curam uerior regula pietatis.
turpe est enim, et nimium pudendum et dolendum, si cultores idolorum inuenti sunt auaritiae domitores, et cultor dei unius ab auaritia subiugetur, et fiat auaritiae mancipium, cuius sanguis Christi fit pretium.
addidit apostolus, et dixit Timotheo:
testificor coram deo qui uiuificat omnia, et Christo Iesu qui testimonium reddidit sub Pontio Pilato, bonam confessionem - hoc ab illis quantum longe est uidetis - ut serues mandatum irreprehensibile usque in aduentum domini nostri Iesu Christi, quem temporibus propriis ostendet beatus et solus potens, rex regum et dominus dominantium, qui solus habet immortalitatem et lucem habitat inaccessibilem, quem nemo hominum uidit, nec uidere potest, cui est honor et gloria in saecula saeculorum.
huius familia facti sumus, in huius familia adoptati sumus; huius filii non nostris meritis, sed ipsius gratia sumus.
nimis graue est, nimis horribile, ut auaritia nos teneat in terris; cum illi dicamus:
pater noster, qui es in caelis.
huius desiderio uilescant omnia; nec nata nobis sint inter quae nati sumus, quia propter illum renati sumus.
sint haec ad necessitatis usum, non ad caritatis affectum:
sint tamquam stabulum uiatoris, non tamquam praedium possessoris.
refice te et transi.
iter agis, adtende ad quem uenis, quia magnus est qui ad te uenit.
discedendo de hac uia, locum facis uenienti:
stabulis est ista conditio:
cedis, ut alius succedat.
sed si uis ad locum tutissimum peruenire, deus a te non recedat, cui dicimus:
deduxisti me per semitas iustitiae tuae, propter nomen tuum:
non propter meritum meum.
<177 3>
aliud est ergo iter mortalitatis, aliud iter pietatis.
iter mortalitatis commune est uniuersis nascentibus, iter pietatis non commune est omnibus:
illud enim ambulant omnes nati:
istum non nisi renati.
ad illud pertinet nasci, crescere, senescere, mori.
propter hoc necessarius est uictus et tegumentum.
sufficientes sint huius itineris sumptus.
quare te grauas?
quare tantum portas in uia breui, non unde ad hanc uiam finiendam iuueris, sed unde potius hac uia finita grauius onereris?
nimium quippe miserabile est, quod tibi uis ut contingat:
oneras te, multum portas, premit te in hac uia pecunia, et post hanc uiam premit te auaritia.
auaritia enim cordis est immunditia.
nihil tollis de hoc mundo, quod amasti:
sed tollis uitium, quod amasti.
si perseueranter amas mundum, qui fecit mundum, non te inuenit mundum.
sit ergo in usum temporalem moderata pecunia, sit uiaticum eo fine constituto qui scriptus est, sine amore, inquit, pecuniae modus sufficiens est praesentibus.
uide ante omnia quid praestruxit:
sine amore, inquit:
ita manum mitte, ut cor inde soluas.
nam si pecuniae amore cor alligare uolueris, inseris te doloribus multis:
et ubi erit, tu autem homo dei haec fuge?
non enim ait:
relinque, desere:
sed, fuge, quasi hostem.
quaerebas fugere cum auro, fuge aurum:
cor tuum fugiat, et securus est usus.
cupiditas non sit, pietas non desit; est quod facias de auro, si dominus es auri, non seruus.
si dominus auri es, facis de illo quod bonum est:
si seruus, facit de te quod malum est.
si dominus auri es, uestitus de te dominum laudat:
si seruus auri es, spoliatus de te deum blasphemat.
seruum autem te facit cupiditas, liberum caritas.
inde seruus, si non fugeris.
tu autem homo dei, haec fuge.
in hac causa, si non uis esse seruus, esto fugitiuus.
<177 4>
audisti quid fugias, habes et quod secteris.
non enim inaniter fugis, aut sic relinquis ut non apprehendas.
sectare ergo iustitiam, fidem, pietatem, caritatem.
haec te diuitem faciant.
hae diuitiae intus sunt:
fur ad eas non accedit, nisi mala uoluntas ei dederit locum.
muni arcam interiorem, hoc est, conscientiam.
has diuitias non tibi latro, non quilibet potentissimus inimicus, non irruens hostis aut barbarus, non denique naufragium poterit auferre, unde si nudus exeas, plenus exis.
neque enim uere inanis erat, quamuis forinsecus nihil habere uideretur, qui dicebat:
dominus dedit, dominus abstulit; sicut domino placuit, ita factum est:
sit nomen domini benedictum.
laudabilis ista plenitudo, ingentes diuitiae; inanis auro, plenus deo; inanis omni transitoria facultate, plenus sui domini uoluntate.
quid quaeritis aurum tantis laboribus et peregrinationibus?
amate has diuitias, et modo implemini:
fons earum non latet, si cor patet:
aperit cor clauis fidei, et aperit et mundat ubi ponas.
noli tibi angustus uideri:
diuitiae tuae, deus tuus, quando intrabit, ipse dilatabit.
<177 5>
ergo, sine amore pecuniae modus sufficiens est praesentibus.
quare praesentibus?
quia, nihil intulimus in hunc mundum, nec auferre aliquid possumus:
ideo praesentibus, non futuris.
sed quae res decipit hominem ad auaritiae computum?
quid si diu uiuo?
qui dat uitam, non dat unde transagas uitam?
postremo sunt reditus:
quare quaeritur et thesaurus?
redit aliquid de negotio, redit aliquid de artificio, redit aliquid de pretio:
sufficiat, non thesaurizetur; ne ubi ponis thesaurum tuum, ibi remaneat et cor tuum, et ut sursum sit, frustra audias, falsumque respondeas.
quando enim respondes ad illud sacratissimum uerbum et uoce subscribis, ab ipso corde intus non accusaris?
quamuis pressum et oppressum cor tuum, non tibi intus dicit:
sub terra me ponis, quare mentiris?
ergone tibi non dicit:
nonne ibi sum, ubi thesaurus tuus?
ergo mentiris.
an uero ille mentitur, qui dixit:
ubi enim fuerit thesaurus tuus, illic erit et cor tuum?
tu dicis:
non illic erit.
ueritas dicit:
illic erit.
sed non illic erit, quia non amo.
factis proba.
non amas, sed diues es.
bene quidem adtendis, et discernis te; ab eo qui diues est, discernis eum, qui uult diues esse.
multum enim interest inter diuitem esse, et diuitem uelle esse.
iusta discretio est, negari non potest.
ibi facultas est, hic cupiditas.
<177 6>
nam et ipse apostolus non ait:
qui diuites sunt, sed:
qui uolunt diuites fieri, qui uolunt fieri, incidunt in temptationem et laqueum, et desideria multa et noxia:
uolendo fieri, non exsistendo.
ideo ait, desideria.
desiderium est enim homini, qui uult peruenire ad quod non habet.
nam nemo desiderat quod habet.
insatiabilis est quidem auaritia; et tamen etiam in ipsis qui multum habent, desiderium est dicendum eius rei non quam habent, sed quam uolunt habere.
habet istam uillam, desiderat habere aliam quam non habet; sed cum et hanc habuerit, aliam desiderabit; non tamen desiderabit quod habuit, sed quod non habuit.
uolendo ergo diues esse, desiderat, aestuat, sitit, et tamquam hydropisis morbo, plus bibendo plus sitit.
mira ista similitudo est in corporis morbo, omnino auarus in corde hydrops est.
nam hydrops in carne, humore plenus est, humore periclitatur, et humore non satiatur:
sic hydrops in corde, quanto plus habet, tanto plus eget.
quando minus habebat, minora uolebat, paucioribus gaudebat, exiguis locellis exhilarabatur:
quia uero impletus est, distentus est, abundantissimus factus est - hereditates cotidie ueniunt - bibit et sitit.
si hoc habeo, illud potero; parum possum, quia parum habeo.
cum et hoc habueris, plus habes uelle:
egestas aucta est, non potestas.
<177 7>
sed non amo, inquit, quod habeo, ut sursum cor habeam.
plane consentio; si non amas, potest esse sursum cor tuum.
quare enim non sit sursum cor liberum?
sed uide si non amas, ipse tibi fideliter renuntia, non a me accusatus, sed a te interrogatus.
plane, inquit, non amo:
diues quidem sum, sed quia iam sum, non autem uolo esse, ut incidam in temptationem et laqueum, et desideria multa stulta et noxia, quae mergunt hominem in interitum et perditionem:
graue malum, horrendum, periculosum, exitiosum, iam sum, inquit, diues, non esse uolo.
iam es diues?
iam inquit.
non esse uis?
non, inquit.
si non esses, nolles?
nollem, inquit.
iam ergo quia es, et uerbum dei te foris diuitem inuenit, intus diuitem fecit, accipe quae diuitibus dicta sunt.
hoc enim quod his uerbis dicebatur:
nihil intulimus in hunc mundum, sed nec auferre aliquid possumus:
uictum et tegumentum habentes, his contenti sumus.
nam qui uolunt diuites fieri incidunt in temptationem, et cetera, qui uolunt, inquit, diuites fieri, tamquam ad pauperes dicebantur.
haec uerba apostoli pauperem te inuenerunt?
dic illa, et diues es:
dic in corde ex corde:
nihil intuli in hunc mundum, sed nec auferre aliquid possum; uictum et tegumentum habens, his contentus sum.
nam si uoluero diues fieri, incidam in temptationem et laqueum.
dic, et consiste ubi inuentus es.
noli te inserere doloribus multis; ne cum te uolueris exuere, lanieris.
sed diues inuentus es?
sunt et alia uerba, quae recitemus:
non existimet ad se nihil dictum qui diues inuentus est.
eidem Timotheo apostolus dicit, sed pauperi dicit:
Timotheus enim pauper erat, sicut Paulus.
quid ergo Timotheo de hac re dicturus est, homini pauperi, quod pertineat ad eos qui inuenti sunt diuites?
audi quid:
praecipe, inquit, diuitibus huius mundi:
quia sunt et diuites dei; et ueri diuites non sunt nisi diuites dei, qualis erat ipse Paulus, qui ait:
ego enim didici in quibus sum sufficiens esse.
da mihi diuitem mundi qui hoc dicat:
didici in quibus sum sufficiens esse:
auaro autem non sufficit.
ergo, praecipe, inquit, diuitibus huius mundi.
quid eis dicam?
nolite uelle esse diuites?
iam diuites inuenti sunt:
audiant quod ad eos dictum est, ubi caput est, non superbe sapere.
ad hoc habentur diuitiae multumque amantur.
nidus colligitur superbiae, ubi nutriatur et crescat; et quod peius est, non uolet, sed maneat.
ergo ante omnia, non superbe sapere.
ut intellegat, sapiat, cogitet se mortalem, et mortalis pauperis parem.
ambos enim terra nudos excepit, ambos exspectat mors, ambos non timet febris.
habet eam pauper in strato terreno, sed nec diues eam uenientem lecto terret argenteo.
ergo, praecipe huius mundi diuitibus, non superbe sapere.
agnoscant pares suos pauperes:
pauperes homines sunt et homines; dissimilis uestis, sed similis cutis:
et si diues mortuus conditur aromatibus, non erit nulla putredo, sed sera; serius putrescit, numquid non putrescit?
sed ponamus, non ambo putrescunt:
tamen ambo non sentiunt.
praecipe diuitibus huius mundi non superbe sapere.
non superbe sapiant; et uere tales erunt, quales se uideri uolunt; sine amore possidebunt, non possidebuntur.
<177 8>
sed quae sequantur uide:
non superbe sapere, neque sperare in incerto diuitiarum.
amas aurum; fac, si potes, certum, ut non timeas amittere.
congregasti facultatem; da tibi, si potes, securitatem.
neque sperare in incerto diuitiarum.
uenit, abiit; modo erat, modo perit, modo timetur ne pereat.
non ergo sperent in incerto diuitiarum.
tulit inde spem.
ubi fixit?
sed in deo uiuo.
ibi fige spem, ibi anchoram cordis tui, ut tempestas saeculi non te inde abrumpat et perdat:
in deo uiuo, qui praestat nobis omnia abunde ad fruendum.
si omnia, quanto magis se?
et uere ad fruendum ipse nobis erit omnia.
nam non mihi uidetur dictum:
qui dedit nobis omnia abundanter ad fruendum, nisi se ipsum.
uidetur enim aliud esse uti, aliud frui.
utimur enim pro necessitate, fruimur pro iocunditate.
ergo ista temporalia dedit ad utendum, se ad fruendum.
si ergo se, quare dictum est omnia, nisi quia scriptum est:
ut sit deus omnia in omnibus?
ergo ibi cor ad fruendum, ut sit sursum cor.
solue te hinc, sed alliga ibi:
periculosum est tibi in his tempestatibus sine uinculo remanere.
<177 9>
non sperare in incerto diuitiarum:
non tamen nusquam, sed in deo uiuo, qui praestat nobis omnia abundanter ad fruendum.
quid tam omnia, quam qui fecit omnia?
non enim ab illo fierent haec omnia, nisi ea nosset.
quis audeat dicere:
hoc fecit deus, quod non nouerat?
quod nouerat fecit.
habebat ergo antequam fecit:
sed habebat miris modis, non sicut fecit, temporalia et transeuntia, sed sicut facit artifex.
habet intus quod operatur foris.
ibi sunt ergo omnia praecipua, immortalia, indeficientia, permanentia, et ipse deus omnia in omnibus:
sed sanctis suis, sed iustis suis ipse erit omnia in omnibus.
ipse ergo sufficit, solus sufficit, de quo dictum est:
ostende nobis patrem, et sufficit nobis, sed, tanto, inquit, tempore uobiscum sum, et non cognouistis me?
qui me uidit, uidit et patrem.
omnia deus pater et filius et spiritus sanctus.
merito solus sufficit.
si auari sumus, ipsum amemus.
si opes desideramus ipsum desideremus.
solus nos satiare poterit, de quo dictum est:
qui satiat in bonis desiderium tuum.
hoc peccatori non sufficit?
hoc tantum, tam magnum bonum peccatori non sufficit?
uolendo habere plus, perdidit omnia:
quia radix omnium malorum auaritia est.
merito per prophetam increpat animae peccatrici et a se fornicanti, et dicit:
existimasti si a me discessisses, aliquid te amplius habituram.
sed quomodo ille filius minor, ecce porcos pauisti; ecce omnia perdidisti; ecce egens remansisti, et sero fessus redisti.
iam intellege quia id quod tibi pater dabat, tutius ipse seruabat, existimasti, si a me recessisses, aliquid amplius te habituram.
o anima peccatrix et impleta fornicationibus, facta turpis, facta decolor, facta immunda, et sic amata.
redi ergo ad pulchrum, ut ad pulchritudinem redeas:
redi, et dic illi qui tibi solus sufficit:
perdidisti omnem qui fornicatur abs te.
quid ergo sufficit, nisi quod sequitur?
mihi autem adhaerere deo bonum est.
ergo sursum cor, non in terra, non in mendicissimo thesauro, non in loco putredinis.
radix est enim omnium malorum auaritia.
et in ipso Adam radix omnium malorum auaritia fuit.
plus enim uoluit, quam accepit, quia deus illi non suffecit.
<177 10>
quid ergo sis facturus ex his quae habes, o diues, adtende.
iam non superbe sapis:
recte.
non speras in incerto diuitiarum:
optime.
sed speras in deo uiuo, qui praestat nobis omnia abundanter ad fruendum:
laudabiliter.
noli ergo piger esse in his quae sequentur:
diuites sint in operibus bonis.
haec uideamus, et quod non uidemus, credamus.
dicebas:
aurum habeo, sed non amo:
non amare, tuum intus est; si quid de te mereor, proba et mihi; quod non abscondis deo tuo, proba et fratri tuo.
unde, inquit, probabo?
ex eo quod sequitur:
diuites sint in operibus bonis, facile tribuant.
ad hoc diues esto, ut facile tribuas.
pauper enim uult tribuere, et non potest:
apud illum difficultas, apud te facilitas.
hoc tibi prosit quod diues es, quia cum uolueris facere, statim facis.
facile tribuant, communicent.
numquid perdunt?
thesaurizent sibi fundamentum bonum in futurum.
et ne ipsum aurum et argentum et praedia, et ea quae pulchra uidentur in facultatibus hominum, etiam in illo saeculo amaremus, et talia ibi desideraremus, cum dicitur nobis:
illuc migrate, thesaurum uestrum ibi ponite:
admonuit nos contra carnales cogitationes, et ait:
ut apprehendant ueram uitam:
non aurum, quod in terra remanet, non facultates putribiles, non bona transeuntia, sed ueram uitam.
quomodo ergo migramus, quando hoc illuc non transit, neque hoc ibi habebimus, quod hinc transferimus?
quodam modo dominus deus noster mercatores nos uult esse, mutationes nobiscum facit:
quod hic abundat damus, quod ibi abundat accipimus; quemadmodum plerique traiectitias merces faciunt:
aliud dant alibi, et quo ueniunt aliud accipiunt.
uerbi gratia, dicit amico suo:
accipe a me hic aurum, et da mihi in Africa oleum:
et migrat et non migrat:
iam quod dedit transtulit, sed non hoc accepit.
quod desiderat accipit.
talis est ista mutatio, qualis, fratres mei, nostra mercatio.
quid damus, et quid accipimus?
hoc damus quod nobiscum ferre non possimus, etsi uellemus, quare ergo perit.
hic quod minus est detur, ut quod est maius ibi inueniatur.
damus terram, et accipimus caelum; damus temporalia, accipimus aeterna; damus putrescentia, accipimus immortalia; postremo damus quod dedit deus, et accipimus ipsum deum.
non ergo pigri simus in ista mutatione rerum, in ista mercatura opima et ineffabili.
prosit quia hic sumus, prosit quia nati sumus, prosit quia peregrinamur.
non inopes redeamus.
<177 11>
non intret arcam cordis tinea malae cogitationis.
non dicatur:
non dabo, ne cras non habeam.
noli multum cogitare de futuris:
immo multum cogita de futuris, sed de longe futuris:
thesaurizent, inquit, sibi fundamentum bonum in futurum, ut apprehendant ueram uitam.
nec ita, quemadmodum dixit apostolus, ut aliis refectio, nobis autem angustia, sed ex eo quod quisque habet.
tantum nolite amare, seruare, thesaurizare, incumbere conditis, hoc est de incertis sperare.
quam multi diuites dormierunt, pauperes surrexerunt.
propter istas enim cogitationes, cum dixisset:
sine amore modus pecuniae sufficiens est praesentibus, propter malas cogitationes, quae dicunt:
si thesaurum non habuero, quis mihi dabit, cum egere coepero?
deinde:
abundat unde uiuam, sufficit unde uiuam; sed quid, si impingat mihi calumnia:
unde me redimam?
quid, si mihi necesse sit litigare:
unde sumptus impendam?
- quamdiu omnia mala quae possunt euenire generi humano narrare et computare poteris, plerumque una calamitas turbat computum numerantis, et totum quod numerabatur, non solum perit, sed nec in digitis remanebit - ideo contra istum cogitationis uermiculum, contra malignam tineam apposuit deus in scriptura sua, quomodo solent apponi uestibus odoramenta quaedam, ne tineent.
quid?
cogitabas ne tibi desit propter illud et illud, et numerabas multas calamitates.
non timebas unam grandem?
adtende quod sequitur:
sine amore modus pecuniae sufficiens est praesentibus, ipse enim dixit:
non te derelinquam, non te deseram; timebas mala nescio quae, propterea pecuniam reseruabas:
me tene fideiussorem.
hoc tibi deus dicit.
non homo, non par tuus aut ipse tu, sed deus tibi dicit:
non te derelinquam, non te deseram.
homo si promitteret, crederes; deus promittit, et dubitas?
promisit, scripsit, cautionem fecit:
esto securus.
lege quod tenes, cautionem dei tenes, ipsum debitorem tenuisti, a quo tua debita relaxari petisti.
amen.