<263 1>
glorificatio domini nostri Iesu Christi resurgendo et ascendendo completa est.
resurrectionem ipsius paschae dominico celebrauimus:
ascensionem hodie celebramus.
festus nobis dies uterque.
ideo enim resurrexit, ut nobis exemplum resurrectionis ostenderet; et ideo ascendit, ut nos desuper protegeret.
habemus ergo dominum et saluatorem nostrum Iesum Christum prius pendentem in ligno, nunc sedentem in caelo.
pretium nostrum dedit, cum penderet in ligno; collegit quod emit, cum sedet in caelo.
cum enim omnes collegerit, quos utique per tempora collegit, in fine temporis ueniet, et, quomodo scriptum est, deus manifestus ueniet:
non quemadmodum primo uenit occultus, sed sicut dictum est, manifestus.
occultum enim eum oportebat uenire, ut iudicaretur; manifestus autem ueniet, ut iudicet.
si enim prius manifestus ueniret, iudicare manifestum quis auderet?
quando quidem dicit apostolus Paulus:
si enim cognouissent, numquam dominum gloriae crucifixissent.
sed si ille non occideretur, mors non moreretur:
trophaeo suo diabolus uictus est.
exultauit enim diabolus, quando hominem primum seducendo deiecit in mortem.
primum hominem seducendo occidit:
occidendo nouissimum, de laqueis primum perdidit.
<263 2>
facta est ergo uera uictoria domini nostri Iesu Christi, cum resurrexit et ascendit in caelum; impletumque est quod audistis, cum Apocalypsis legeretur, uicit leo de tribu Iuda.
ipse leo dictus est, ipse agnus dictus est:
leo propter fortitudinem, agnus propter innocentiam:
leo quia inuictus, agnus quia mansuetus.
et iste agnus occisus morte sua uicit leonem, qui quaerit quem deuoret.
dictus est enim diabolus leo feritate, non uirtute.
apostolus quippe ait Petrus:
uigilare nos oportet aduersus temtationes, quia aduersarius, inquit, uester diabolus circuit quaerens quem deuoret.
sed quomodo circuit, dixit:
sicut leo rugiens circuit, quaerens quem deuoret.
quis non incurreret in dentes leonis huius, nisi uicisset leo de tribu Iuda?
contra leonem leo, contra lupum agnus.
exultauit diabolus, quando mortuus est Christus, et in ipsa morte Christi est diabolus uictus:
tamquam in muscipula escam accepit.
gaudebat ad mortem, quasi praepositus mortis:
ad quod gaudebat, inde illi tensum est.
muscipula diaboli, crux domini:
esca qua caperetur, mors domini.
ecce surrexit dominus noster Iesus Christus.
ubi est mors, quae pependit in ligno?
ubi est insultatio Iudaeorum?
ubi est typhus et superbia caput ante crucem agitantium et dicentium, si filius dei est, descendat de cruce?
ecce plus fecit, quam illi insultando exigebant:
plus enim est de sepulchro resurgere, quam de ligno descendere.
<263 3>
iam uero quanta gloria est, quod ascendit in caelum, quod sedet ad dexteram patris?
sed hoc oculis non uidemus, quia nec pendentem in ligno uidimus, nec resurgentem de sepulchro aspeximus.
totum hoc fide tenemus, oculis cordis intuemur.
laudati sumus, quia non uidimus et credidimus.
nam Christum uiderunt et Iudaei.
non est magnum uidere Christum oculis carnis, sed magnum est credere Christum oculis cordis.
si modo nobis Christus praesentaretur, et staret ante nos, et taceret, unde sciremus quis esset?
et deinde tacens quid nobis prodesset?
nonne melius in euangelio absens loquitur, quam praesens taceret?
et tamen non est absens, si corde teneatur.
crede in illum, et uides eum:
non est ante oculos tuos, et possidet cor tuum.
nam si a nobis absens esset, quod modo audiuimus mendacium esset, ecce ego uobiscum sum usque ad consummationem saeculi.