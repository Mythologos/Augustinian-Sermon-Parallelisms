<24 1>
de uersu Psalmi LXXXII deus quis similis tibi gratias domino deo nostro, et abundantiam laudis illi deo, quem decet hymnus in Sion.
gratias illi, cui et cordis et oris deuotione cantauimus:
deus quis similis tibi?
quod eius sanctam caritatem inuisceratam sentimus cordibus uestris, quod ipsum tamquam dominum timetis, tamquam patrem diligitis.
gratias illi, qui desideratur antequam uideatur, et praesens sentitur, et futurus speratur.
gratias illi, cuius timorem non excutit amor, cuius amorem non impedit timor.
ipsum benedicimus, ipsum honoramus, et pro uobis et in uobis.
templum enim dei sanctum est, quod estis uos.
iam uidete quantum ille uiuat, uel quomodo uiuat, quando lapides templi eius sic uiuunt.
cogitate, fratres, quid dicatis et cui dicatis:
deus quis similis tibi?
templa dicunt deo suo:
deus quis similis tibi?
lapides uiui dicunt habitatori suo:
deus quis similis tibi?
occurrat cordibus uestris uniuersa creatura, terra et quidquid in terra, mare et quidquid in mare, aer et quidquid in aere, caelum et quidquid in caelo.
ipse dixit, et facta sunt; mandauit et creata sunt.
ergo, deus quis similis tibi?
dicat uniuersum fidele cor, dicat uniuersa obediens lingua, dicat omnis deuota conscientia, dicat secura:
deus quis similis tibi?
illi enim dicit, de quo non erubescit.
dignum est hoc, decet hoc lapides uiuos.
<24 2>
nam lapides mortui utinam sentiant in se misericordiam lapidum uiuorum!
mortuos dico, non illos quibus fabricae istae consurgunt, nec in quibus ferrum artificum operatur, nec quod sculpsit homo ut dii sint, immo sculpsit homo, ut dii uocentur, non sint, non ipsos dico lapides mortuos, sed homines dico lapides mortuos quibus dii similes sunt.
lapides uiui sunt quos alloquitur apostolus Petrus et dicit:
et uos fratres, tamquam lapides uiui coaedificamini in templum sanctum dei.
utinam ergo, fratres mei, sentiant lapides mortui misericordiam in se lapidum uiuorum!
quid enim satagimus?
quid cordis nostri uel angustia uel latitudine parturimus?
quid curamus, quid studemus, nisi ut lapidem liberemus a lapide?
lapides enim uiui oculos habent et uident, aures habent et audiunt, manus habent et operantur, pedes habent et ambulant.
etenim nouerunt factorem suum, et adorant artificem suum et laudant sculptorem suum.
at uero lapides mortui, serui lapidum, deos suos attendunt nec attenduntur, adorant nec agnoscuntur, sacrificia inferunt, et sacrificium ipsi diabolo fiunt.
et ipsi, fratres, si oculos haberent ad uidendum et aures ad audiendum, quantum erat uidere impleri Christi prophetias?
quantum erat attendere ueridicos codices et oracula non fallacia?
sed quare non uident?
quare non audiunt?
quia et hoc prophetia dixit:
similes sint illis omnes qui faciunt ea, et omnes qui confidunt in eis.
ergo desperati aut desperandi?
absit.
et quid sperandum est de lapidibus mortuis?
quid putatis, nisi quod iam scriptum tenemus:
potens est enim deus de lapidibus istis suscitare filios Abrahae?
<24 3>
itaque carissimi, quoniam nostis cui deo diximus:
deus quis similis tibi?
de quo non erubescimus, cuius titulum non in lapide legimus sed in corde gestamus, cuius nomen et notum est omnibus et uiuit in credentibus, habitat in subiectis debellat superbos, quoniam nouimus cui diximus:
deus quis similis tibi?
non nos moueant ad odium sui homines quos fecit deus, sed moueant nos ad odium sui quidquid in homine bene facto a deo male fecit ipse homo.
homo unum nomen est, et creaturae nomen est.
huius creaturae artificem quaero.
deus est.
numquidnam hominis tantummodo creator deus?
nonne et pecoris, et piscis, et uolatilis, et angeli, et caeli, et terrae, et siderum, et solis, et lunae, et omnium supra infraque conditorum et temperatorum, imorum atque summorum, unitatis uinculo conexorum, nonne istorum omnium artifex deus?
sed hominem ad imaginem et similitudinem suam fecit.
similitudo aliqua dei dicitur homo.
et quanta ad quantum?
quid ad quem?
homo ad deum.
quid est homo, nisi quod memor es eius?
dicamus ergo deo nostro etiam homines facti ad imaginem et similitudinem ipsius, dicamus:
deus quis similis tibi?
si homo factus ad imaginem et similitudinem dei recte dicit, uerum dicit:
deus quis similis tibi?
- addidit enim:
memento quia puluis sumus - si longe est a similitudine dei homo factus ad similitudinem dei, si ipsa similitudo sic distat ut eam comparare non deceat, si tamen cor hominis, cor christiani qui non potest dicere:
homini deo, libenter legit:
Herculi deo, legit sursum, attendens deorsum, interrogans titulum de quo dixit:
Herculi deo - titulus non loquitur, sed uel legitur:
Herculi deo - de quo dictum est, ipse dicat de quo dictum est.
utrumque mutum, utrumque insensatum.
supra mendacium, infra figmentum.
titulus accusans conscriptorem, confundens adoratorem.
titulus non commendans lapidem deum, sed indicans hominem stultum.
titulus dei nomen imponens figmento figmentum, et nomen cultoris delens de libro uiuentium.
quam particulam sensus in se sentit, qui se insensatum adorare non sentit?
<24 4>
et tamen potens est deus de lapidibus istis excitare filios Abraham.
attendat ibi quod fecit in homine ipse deus cui diximus:
deus quis similis tibi?
attendat in homine ipso quod fecit, deleat quod ab ipso homine factum est contra eum qui hominem fecit.
percutiat et sanet, occidat et uiuificet.
cui enim diximus:
domine quis similis tibi?
ei consequenter adiunximus:
ne taceas, neque mitescas deus.
quid ergo?
in isto cantico, fratres mei, deum ad iracundiam prouocauimus, cui diximus:
ne sileas, neque mitescas deus?
nempe aut illi qui misit aut illi ipsi qui uenit et ait:
discite a me quia mitis sum et humilis corde?
mitis et humilis corde filius dei Christus.
quid ergo?
ille dicit:
discite a me quoniam mitis sum et humilis corde.
et nos ei diximus:
ne taceas neque mitescas deus.
si respondeat nobis:
o homo, parum est quia tu non a me discis ut sis mitis, et me uis docere ne sim mitis?
uidete, fratres, intendite, adiuuate nos pia intentione, casta oratione, adiuuate nos ut exeamus in eius nomine ex his angustiis.
litigare uidentur diuina eloquia.
contrarium putantur sonare, nisi adsit intellectus, et suscipiamus ab illo ipso cui diximus:
deus quis similis tibi?
quod et ipse dixit:
intellectum dabo tibi, suscipiamus.
nouerimus hoc:
pacem meam do uobis, dicit Christus, ut inter se pacem habeant christiani.
quomodo imitabuntur?
quomodo audient, si ipsa eloquia diuina pacem inter se habere non possunt?
intendite, uidete quasi resonantiam contrariorum.
uenite ad me, et:
discite a me.
quid?
primo quis uocat?
quem uocat?
ad quid uocat?
audi quis uocat:
confiteor tibi, domine, pater, caeli et terrae, quia abscondisti haec a sapientibus et prudentibus, et reuelasti ea paruulis.
ita pater, quoniam sic placitum est coram te.
omnia mihi tradita sunt a patre meo.
ecce quis uocat:
omnia mihi tradita sunt a patre meo, et:
nemo cognoscit filium nisi pater, et nemo cognoscit patrem nisi filius, et cui uoluerit filius reuelare.
ingens magnitudo, et ineffabilis altitudo.
omnia tradia sunt mihi, inquit, a patre meo.
solus agnosco, a solo agnoscor.
quid?
nos remansimus?
non agnoscimus?
et ubi est:
cui uoluerit filius reuelare?
<24 5>
animus uester et studium fidei, et flagrantia caritatis, et abundantia sancti zeli domus dei, apparuit in uocibus uestris, quas satis claras uestri cordis testes habuistis.
sinite ut appareat et paucorum fidelium dei, per quos gubernamini, studium circa istam uoluntatem uestram.
uos enim, fratres, populus dei estis, sicut ipse dixit, et oues pascuae eius.
habetis in nomine dei pastores, seruos pastoris et membra pastoris.
multitudinis animus et uoluntas ad quamque rem faciendam istis uocibus poterit apparere.
paucorum autem cura pro uobis, non uocibus, sed rebus debet ostendi.
itaque, fratres, quoniam iam quod ad uos pertinebat, implestis acclamando, sinite ut probetur uobis, utrum et quod ad nos pertinet impleamus agendo.
probauimus uos.
probate nos, si post istas uoces testes cordis et studii uestri, nos in agendis quae agi oporteret, segnes fuerimus.
absit a nobis, ut uos inueniamini probi, et nos reprobi.
sed quoniam uoluntas agendi de his de quibus acclamastis, una est et nostra et uestra - modus uero agendi par esse non potest - putamus, carissimi, ideo oportere ut uoluntas accipiatur a uobis, consilium implendae uoluntatis uestrae expectetur a nobis.
ut membra Christi non discordent, impleant omnia quae in illius corpore sunt officia sua.
faciat oculus in sublimi locatus quod ad oculum pertinet, auris quod ad aurem, manus quod ad manum, pedes quod ad pedem, ut non sint scissurae in corpore, sed idem ipsum ut pro inuicem sollicita sint membra.
gratulamur itaque et congratulamur caritati uestrae, quia sancto domno et collegae nostro episcopo uestro obedistis in eo quod uobis mane locutus est.
hoc sequimini, ab ista uia non recedatis, ne cadatis.
ualde enim adiuuat deus quod uultis, si quod iusserit feceritis.
quid est enim homo?, ut dicere coeperam, omnis homo?
aut quae est uita hominum, quae sicut scriptum est uapor ad modicum apparet?
cogitate ergo, fratres, fragilitatem nostram, humilitatem nostram, conditionem carnis, ipsius saeculi uolaticos transitus, et uidete quia tunc nobis bene erit, si tota spes nostra in illo sit in quo solo potest firmiter collocari.
quomodo autem ibi erit spes nostra, nisi obediamus praeceptis eius?
<24 6>
numquid dicimus:
nolite quod uultis?
immo etiam gratias agamus id uos uelle quod deus uult.
ut enim omnis paganorum et gentilium superstitio deleatur, deus uult, deus iussit, deus praedixit, deus implere iam coepit, et in multis iam terrarum locis etiam ex magna parte compleuit.
si uoluntas uestra ab hac ciuitate inciperet, ut hic primitus aboleri superstitiones daemonum quaereretis, fortassis aliquis arduus labor esset, non tamen desperandus.
nunc uero si facta sunt ista efficaciter ubi fieri coeperunt, ubi exempla non praecesserant, quanto efficacius in nomine domini, in adiutorio dexterae ipsius id quoque effici posse credimus, quando iam praecedentia pronuntiantur exempla?
utique hoc clamastis:
quomodo Roma, sic et Carthago.
si in capite gentium res praecessit, membra non sunt secutura?
cogitate, fratres, aduertite in libris ipsis gentium, audite ab eis, in quibus ipsius infelicitatis reliquiae remanserunt, uel audiendo uel legendo cognoscite litteras eorum, et uidete quia illi ipsi dii Romani uocantur.
ergo isti dii uocantur Romani.
et quando christiani cogebantur, fremente impetu paganorum, ut eos adorarent, et recusantes eorum saeuitiam usque ad effusionem sanguinis sustinebant.
ea uidebatur tota culpa martyrum quorum fundebatur sanguis, quia deos Romanos adorare nolebant, quia cerimonias Romanas respuebant, quia diis Romanis non supplicabant.
et totus impetus, tota inuidia non fiebat, nisi de nomine deorum Romanorum.
si ergo dii Romani Romae defecerunt, hic quare remanserunt?
hoc ergo, fratres, hoc attendite, hoc dixi, hoc inhibete.
dii Romani, dii Romani, si ergo, inquam, dii Romani Romae defecerunt, hic quare remanserunt?
si ambulare possent, dicerent quia huc inde fugerunt.
sed non fugerunt.
remanserunt ibi, Romae?
qui aliquando dictus est deus Hercules, Romae iam non est.
hic autem etiam barba inaurata esse uoluit.
quando iam tibi non est, hic etiam deaurata barba esse uoluit.
erraui plane, quia dixi, esse uoluit.
quid enim uult insensatus lapis?
ille uero nihil uoluit, nihil potuit.
sed qui deaurari eum uoluerunt, de raso erubuerunt.
suggestio itaque nescio quae nouo iudici obrepsit.
quid egit?
non egit utique ut a christiano lapis honoraretur, sed ut christianus ille superstitioni ad radendum irasceretur.
non inclinauit ad obsequendum, sed mouit ad uindicandum.
fratres, puto ignominiosius fuisse Herculi barbam radi, quam caput praecidi.
quod ergo positum est cum errore illorum, ablatum est cum dedecore illorum.
deus fortitudinis solet dici Hercules.
tota uirtus eius in barba.
malo suo refulsit.
quod non fulgebat luce dominica, non a luce, sed a luctu luxit.
<24 7>
sileant ergo, uideant modo Herculem deum cui deo legant fideles et dicant:
deus quis similis tibi?
ne sileas, neque mitescas, deus.
hoc susceperam, quomodo, non mitescas, non euertendo homines sed errores.
non mitescit, ergo irascitur.
sed deus est, ergo et miseretur.
irascitur et miseretur.
irascitur ad percutiendum, miseretur ad sanandum.
irascitur ad mortificandum, miseretur ad uiuificandum.
in uno homine facit hoc.
non quasi alios mortificans, alios uiuificans, sed in eisdem ipsis et irascitur, et mitis est.
irascitur erroribus, mitescit correctis moribus.
ego percutiam, et ego sanabo; ego occidam, et uiuere faciam.
unum Saulum, postea Paulum, et prostrauit et erexit.
prostrauit infidelem, erexit fidelem.
prostrauit persecutorem, erexit praedicatorem.
si non irascitur, unde Herculi barba rasa est?
fecit enim hoc per fideles suos, per christianos suos, per potestates a se ordinatas et Christi iugo iam subditas.
itaque, fratres, haec libenti animo accipite, et in domini adiutorio cetera prosperius iam sperate.
amen.