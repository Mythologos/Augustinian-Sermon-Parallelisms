<220 1>
scimus, fratres, et fide firmissima retinemus, semel Christum mortuum esse pro nobis; pro peccatoribus iustum, pro seruis dominum, pro captiuis liberum, pro aegrotis medicum, pro miseris beatum, pro egenis opulentum, pro perditis quaesitorem, pro uenditis redemptorem, pro grege pastorem, et quod est omnibus mirabilius, pro creatura creatorem:
seruantem tamen quod semper est, tradentem quod factus est; deum latentem, hominem apparentem; uirtute uiuificantem, infirmitate morientem, diuinitate immutabilem, carne passibilem:
ut ait apostolus, qui traditus est propter delicta nostra, et resurrexit propter iustificationem nostram.
hoc semel factum esse, optime nostis.
et tamen solemnitas tanquam saepius fiat, reuolutis temporibus iterat, quod ueritas semel factum tot scripturarum uocibus clamat.
nec tamen contraria sunt ueritas et solemnitas, ut ista mentiatur, illa uerum dicat.
quod enim semel factum in rebus ueritas indicat, hoc saepius celebrandum in cordibus piis solemnitas renouat.
ueritas quae facta sunt, sicut facta sunt aperit:
solemnitas autem non ea faciendo, sed celebrando, nec praeterita praeterire permittit.
denique pascha nostrum immolatus est Christus.
ille utique semel occisus, qui iam non moritur, mors ei ultra non dominabitur.
proinde secundum uocem ueritatis, semel pascha dicimus factum, et ulterius non futurum:
secundum autem uocem solemnitatis, omni anno dicimus pascha uenturum.
sic intelligi arbitror quod in Psalmo scriptum est:
cogitatio hominis confitebitur tibi, et reliquiae cogitationis diem solemnem celebrabunt tibi.
nisi enim quod de rebus temporaliter gestis dicitur cogitatio memoriae commendaret, nullas post tempus reliquias inueniret.
ideo cogitatio hominis intuens ueritatem domino confitetur:
reliquiae uero cogitationis quae sunt in memoria, notis temporibus non cessant celebrare solemnia, ne ingrata cogitatio iudicetur.
ad hoc pertinet noctis huius tam praeclara solemnitas, ubi uigilando tanquam resurrectionem domini per cogitationis reliquias operemur, quam semel factam cogitando uerius confitemur.
quos ergo fecit doctos praedicata ueritas, absit ut faciat irreligiosos deserta solemnitas.
haec istam noctem per totum mundum fecit illustrem.
haec demonstrat christianorum agmina populorum, haec confundit tenebras Iudaeorum, haec euertit idola paganorum.