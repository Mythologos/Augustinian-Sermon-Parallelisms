<252 1>
multis et uariis modis, et altitudinem diuinitatis suae, et misericordiam humanitatis, in scripturis sanctis dominus noster Iesus Christus ostendit, quemadmodum solet, in mysteriis et sacramentis; ut petentes accipiant, et quaerentes inueniant, et pulsantibus aperiatur.
hoc enim etiam quod lectum est hodie de sancto euangelio quaerit intellectorem, et facit gaudium spirituale, cum fuerit intellectum.
intendat sanctitas uestra quid sibi uelit, quod eo modo se dominum discipulis demonstrasse sancta scriptura testatur, quomodo euangelista narrat.
perrexerunt enim discipuli piscatum, et tota nocte nihil ceperunt.
dominus autem apparuit eis mane in littore, interrogauit utrum haberent pulmentarium:
illi se dixerunt non habere.
ait illis:
mittite retia in dexteram partem, et inuenietis.
qui quasi empturus uenerat, gratis tanta largitus est; et largitus de mari, tanquam de creatura sua.
magnum quidem miraculum.
miserunt statim, et tantum ceperunt ut prae multitudine piscium extrahere retia non possent.
sed hoc tantum miraculum si attendas quis fecerit, non est mirum:
multa enim maiora iam fecerat.
non enim qui ante resurrectionem mortuos suscitauerat, magnum aliquid post resurrectionem fuit quod pisces capi fecit.
ergo interrogare debemus ipsum miraculum, quid nobis interius loquatur.
non enim sine causa non dixit utcumque, mittite retia; sed, mittite in dexteram partem.
deinde pertinuit ad euangelistam dicere et numerum piscium.
pertinuit etiam dicere, et cum tanti essent, id est, tam magni, retia non sunt disrupta.
hoc loco recordari nos fecit, aliquando ad iussum domini missa esse retia, quando elegit discipulos, antequam pateretur ipse.
ibi erat Petrus, Ioannes et Iacobus.
miserunt retia, ceperunt pisces innumerabiles, et cum unum nauigium impletum esset, quaesierunt se adiuuari a uicino nauigio:
et impleta sunt duo nauigia piscibus - hoc ante resurrectionem -, sane tam multis, ut retia rumperentur.
quare ibi numerus nullus dicitur?
quare ibi retia rumpebantur, hic non rupta sunt?
quare ibi non dictum est, ut ad dexteram partem mitterentur retia, hic autem dixit, mittite retia in dexteram partem?
non est utique sine causa.
non enim faciebat ista dominus quasi frustra et inaniter.
uerbum dei est Christus, qui non solum sonis, sed etiam factis loquitur hominibus.
<252 2>
hoc ergo nobis propositum est, quod cum uestra caritate tractemus, quid sibi uelit ista diuersitas.
etenim retia illa quae missa sunt antea, et ceperunt innumerabilem piscium numerum, et onerauerunt duas naues, et retia rumpebantur, et non sunt missa in dexteram partem retia; sed neque dictum est, in sinistram.
iam mysterium captionis illius impletur hoc tempore.
illud autem alterum mysterium, quod non sine causa post resurrectionem fecit, iam non moriturus, sed semper uiuus futurus; non solum diuinitate, qua nunquam mortuus est, sed etiam corpore, quo pro nobis mori dignatus est.
non ergo frustra illud ante passionem, hoc post resurrectionem.
illic nec in dexteram, nec in sinistram, sed tantum, mittite retia:
hic autem, mittite in dexteram.
ibi nullus numerus, sed sola copiosa multitudo, ut duas naues pene mergeret; nam et hoc dictum est ibi:
est hic autem et numerus, et magnitudo piscium.
deinde ibi retia rumpebantur, hic pertinuit ad euangelistam dicere, et cum tam magni essent, retia non sunt disrupta.
numquid non uidemus, fratres, uerbum dei retia esse, et hoc saeculum mare, et omnes qui credunt intra illa retia includi?
si forte quis dubitat hoc significare, attendat ipsum dominum in parabola hoc dixisse, quod in miraculo ostendit.
ait enim:
simile est regnum caelorum sagenae missae in mare, quae congregat ex omni genere piscium.
quam, cum impleta esset, educentes, traxerunt illam ad littus; et iuxta littus sedentes elegerunt bonos in uasa, malos autem foras miserunt.
sic erit in fine saeculi:
exibunt angeli, et separabunt malos de medio iustorum, et mittent eos in caminum ignis:
ibi erit fletus et stridor dentium.
apparet ergo signum habere fidei, retia missa in mare.
annon est mare hoc saeculum, ubi se inuicem homines quasi pisces deuorant?
an paruae procellae et fluctus tentationis perturbant hoc mare?
an parua pericula sunt nauigantium, id est, in ligno crucis patriam caelestem quaerentium?
manifestissima ergo similitudo est.
<252 3>
illud tantum uideamus, fratres - quia resurrectio domini nouam uitam significat, quam habebimus, cum hoc saeculum transierit -, quomodo primum uerbum dei missum est in hoc mare, id est, in hunc mundum.
in hoc saeculum fluctibus turbulentum, et tempestatibus periculosum, et naufragiis molestum, missum est uerbum dei, et cepit multos, ita ut implerentur duo nauigia.
quae sunt duo nauigia?
populi duo.
quibus populis duobus, tanquam duobus parietibus lapis angularis factus est dominus, ut eos in se coniungeret ex diuerso uenientes.
uenit enim populus Iudaeorum ex alia longe consuetudine:
uenit autem populus gentium ab idolis.
uenit ex circumcisione populus Iudaeorum:
uenit ex praeputio populus gentium.
ex diuerso uenerunt:
sed in lapide angulari iunguntur.
nunquam enim angulum faciunt parietes, nisi e diuerso uenientes.
in Christo ergo concordauerunt duo populi, uocati ex Iudaeis qui erant prope, et ex gentibus qui erant longe.
nam quia prope erant Iudaei - iam enim unum deum colebant -, quando crediderunt in Christum, attende quid fecerint.
quidquid habuerunt, uendiderunt, et posuerunt pretia praediorum suorum ante apostolorum pedes:
et distribuebatur unicuique, prout cuique opus erat.
liberati sunt sarcinis negotiorum saecularium, et leuibus humeris secuti sunt Christum:
subdiderunt collum iugo leni, et amplectentes lapidem angularem ex propinquo, pacati sunt.
uenit autem et populus gentium ex longinquo, et ipse peruenit ad illum lapidem, et conuenit in pace.
istos duos populos significant duae illae naues.
sed tanta multitudine piscium impletae sunt, ut pene mergerentur.
legimus enim et inter ipsos, qui de Iudaeis crediderant, exstitisse carnales, qui pressuram faciebant ecclesiae, et prohibebant apostolos gentibus loqui euangelium, dicentes, non est missus Christus nisi circumcisis:
ut si uellent euangelium accipere gentes, circumciderentur.
unde apostolus Paulus missus ad gentes, odiosus eis factus erat uerum praedicans, qui de Iudaea crediderant.
uolebat enim apostolus, ut ex diuerso ueniens populus gentium, tamen angulum tangeret, ubi firma pax erat.
carnales ergo illi exigentes circumcisionem, non pertinebant ad numerum spiritualium:
neque iam uidebant transactis sacramentis carnalibus uenisse illum, cuius praesenti luce umbrae fugarentur.
tamen quia seditiones faciebant, quasi multitudine sua mergebant nauem.
<252 4>
attendamus etiam nauem gentium.
uideamus si non tanta multitudo collecta est in ecclesiam, ut uix ibi appareant grana frumenti in tam multo numero palearum.
quam multi raptores, quam multi ebriosi, quam multi maledici, quam multi spectatores theatrorum.
nonne ipsi implent ecclesias, qui implent et theatra?
et talia plerumque seditionibus quaerunt in ecclesiis, qualia solent in theatris.
et plerumque si aliquid spiritualiter dicatur aut iubeatur, resistunt, reluctantur, sequentes carnem, repugnantes spiritui sancto.
unde Iudaeos quoque Stephanus accusabat.
in ista ciuitate, fratres mei, nonne experti sumus, quod recordatur nobiscum sanctitas uestra, quanto periculo nostro de ista basilica ebriositates expulerit deus?
nonne seditione carnalium pene mergebatur nobiscum nauis?
unde hoc, nisi de illo numero piscium innumerabili?
deinde etiam illud ibi dictum est, quia retia rumpebantur.
disruptis retibus, haereses et schismata facta sunt.
retia quidem omnes concludunt:
sed impatientes pisces, nolentes uenire ad cibum domini, ubi possunt, impingunt se, et rumpunt, et exeunt.
et retia quidem illa per totum expanduntur:
qui rumpunt autem, per loca rumpunt.
Donatistae ruperunt in Africa, Ariani ruperunt in Aegypto, Photiniani ruperunt in Pannonia, Cataphryges ruperunt in Phrygia, Manichaei ruperunt in Perside.
quot locis sagena illa disrupta est?
et tamen quos includit, perducit ad littus.
perducit quidem, sed numquid qui ruperunt retia?
omnes mali exeunt.
non quidem exeunt, nisi mali:
remanent autem et boni et mali.
nam unde perducitur sagena ad littus cum piscibus et bonis et malis, de qua in parabola locutus est dominus?
<252 5>
hanc enim similitudinem habet etiam area, cum trituratur.
est palea, sunt frumenta:
sed tamen qui attendunt aream, difficile uident nisi paleam.
diligentia opus est ut frumenta in palea inueniantur.
uenti autem perflant undique aream.
et cum trituratur, antequam subrigatur ut possit uentilari, numquid non patitur uentos?
uentus flat ex hac parte, uerbi gratia, tollit paleas:
inde rursus flat, tollit ad alteram partem.
a quacumque parte tollit paleas, et mittit in sepem, et in spinas, et quolibet.
non potest frumentum inde tollere:
non tollit uentus nisi paleas.
sed tamen cum tulerint undique flantes uenti paleas, numquid solum triticum in area remanebit?
non inde it nisi palea:
remanet autem et palea et frumentum.
quando it omnis palea?
quando uenerit dominus ferens uentilabrum in manu sua, et mundabit aream suam, frumenta recondet in horreum, paleam autem comburet igni inexstinguibili.
melius intendat sanctitas uestra quid dicam.
aliquando enim uenti qui tollunt paleam de area, iterum flant a sepe ubi haeserat palea, et eam reuocant in aream.
sicut, uerbi gratia, nescio quis homo in catholica constitutus, passus est aliquam tentationem tribulationis.
uidit sibi carnaliter subueniri posse in negotio suo apud Donatistas:
dictum est illi, non tibi subuenietur, nisi hic communicaris.
flauit uentus, proiecit in spinas.
si contingat illi negotium habere saeculare rursus, quod non possit finiri nisi in ecclesia catholica, non attendens ubi sit, sed ubi negotia sua commodius explicet, quasi flante uento ab altera parte sepis, reuocatur ad aream domini.
<252 6>
isti ergo, fratres, qui carnalia quaerunt in ecclesia, et non sibi proponunt quid promittat deus:
quia hic sunt tentationes, pericula, difficultates; post temporales autem labores, requiem sempiternam promittit, et angelorum sanctorum societatem:
sibimet ergo ista non proponentes, sed carnalia desiderantes in ecclesia, siue sint in area, siue sint foris, palea sunt.
nec ad illos ualde gaudemus, nec palpamus eos uanis adulationibus.
bonum est illis ut fiant frumentum.
hoc enim interest inter illas ueras paleas, et istos carnales homines, quia paleae illae non habent liberum arbitrium, homini autem deus dedit liberum arbitrium.
et si uult homo, heri fuit palea, hodie fit frumentum:
si a uerbo dei se auertat, hodie fit palea.
et non est quaerendum, nisi quales inueniat ultima uentilatio.
<252 7>
attendite iam, fratres, etiam illam ecclesiam beatam, mysticam, magnam, quam significant centum quinquaginta tres pisces.
ista enim qualis sit, audiuimus, et nouimus, et uidemus:
illa autem qualis futura sit, in prophetia nobis est; sed adhuc nondum peruenit experimento.
sed tamen licet de futura gaudere, quamuis praesentem nondum uideamus.
missa sunt tunc retia, nec in dexteram, nec in sinistram:
captura enim erant et bonos et malos.
si enim diceretur, in dexteram; non ibi intelligerentur mali:
si diceretur, in sinistram; non ibi intelligerentur boni.
quando autem bonos et malos habitura erant, passim missa sunt retia, et ceperunt, ut tractauimus, iniquos et iustos.
nunc autem iam futura ecclesia in illa Ierusalem sancta, ubi patebunt omnium corda mortalium, non est metuendum ne intret aliquis in illam ecclesiam qui malus est.
non enim sub pelle mortalitatis teget astutiam cordis nequissimi.
iam enim uenit dominus:
et ideo post resurrectionem iubet ut mittantur haec retia in dexteram, iam non moriturus.
et fit quod apostolus ait, quo usque ueniat dominus, et illuminet abscondita tenebrarum, et manifestabit cogitationes cordis:
et tunc laus erit unicuique a deo:
quando publicabuntur conscientiae, quae modo teguntur.
tunc ergo boni soli erunt ibi, pellentur mali.
ad dexteram enim missa sunt retia, iniquos habere non poterunt.
<252 8>
quare ergo centum quinquaginta tres?
numquid tot erunt sancti?
nam si computentur, non solum omnes fideles, qui in bona uita exierunt de corpore, sed soli martyres; unus dies passionis martyrum si computetur, millia hominum inueniuntur coronatorum.
ergo centum quinquaginta tres pisces, quid sibi uolunt, sine dubio conquirendum est.
quid sibi uolunt quinquaginta?
in isto enim numero, id est, in quinquaginta mysterium est:
quia ter multiplicati quinquaginta, fiunt centum quinquaginta.
nam ideo uidetur additus ternarius numerus, ut admoneamur ex qua multiplicatione facti sint centum quinquaginta tres:
ac si diceretur, centum quinquaginta in tria diuide.
nam si diceretur, centum quinquaginta duo, ex illo numero qui supercreuit admoniti, diuideremus in septuaginta quinque:
quoniam septuaginta quinque bis ducti, faciunt centum quinquaginta.
diuisionem quippe binariam binarius numerus additus indicaret.
si diceretur, centum quinquaginta sex, in uigenos quinos partiri debuimus, ut fierent eorum sex partes.
nunc autem quia dictum est, centum quinquaginta tres, in tres partes debemus diuidere totum illum numerum, id est, centum quinquaginta.
huius ergo numeri pars tertia, quinquaginta sunt.
itaque nostra tota consideratio in quinquagenario numero figenda est.
<252 9>
numquid forte ipsi sunt quinquaginta isti dies, quos nunc celebramus?
non enim sine causa, fratres mei, consuetudinem antiquae traditionis tenet ecclesia, ut per istos quinquaginta dies alleluia dicatur.
alleluia enim laus est dei.
significatur ergo nobis laborantibus actio quietis nostrae.
cum enim post istum laborem ad illam requiem ueniemus, solum negotium laus dei erit, actio nostra ibi alleluia est.
quid est alleluia?
laudate deum.
quis laudet deum sine defectu, nisi angeli?
non esuriunt, non sitiunt, non aegrotant, non moriuntur.
nam et nos diximus alleluia, et cantatum est mane hic, et cum iam adessemus, paulo ante diximus alleluia.
odor nos quidam diuinae laudis, et illius quietis attingit, sed ex maiore parte mortalitas premit.
lassamur enim dicendo, et membra nostra reficere uolumus:
et si diu dicatur alleluia, onerosa nobis est laus dei, propter molem corporis nostri.
nam plenitudo sine cessatione in alleluia, post hoc saeculum et post laborem erit.
quid ergo, fratres?
dicamus quantum possumus, ut semper dicere mereamur.
ibi cibus noster alleluia, potus alleluia, actio quietis alleluia, totum gaudium erit alleluia, id est, laus dei.
quis enim laudat aliquid sine defectu, nisi qui fruitur sine fastidio?
quantum ergo erit robur in mente, quanta immortalitas et firmitas in corpore, ut neque mentis deficiat intentio in contemplatione dei, neque membra succumbant in continuatione laudis dei?
<252 10>
quare ergo quinquaginta dies in hoc mysterio celebrantur?
dominus quadraginta dies fecit cum discipulis post resurrectionem, sicut actus apostolorum testantur:
post quadraginta dies ascendit in caelum, et decimo die postea quam ascendit, misit spiritum sanctum.
quo impleti apostoli, et omnes qui conuenerant in unum, locuti sunt linguis, et fecerunt illa magnalia, quae legentes et credentes amplectimur, cum magna fiducia loquentes uerbum dei.
quadraginta dies fecit in terra cum discipulis, ante passionem autem quadraginta dies ieiunauit:
non inuenis alium ieiunasse quadraginta diebus, praeter dominum, et Moysen, et Eliam.
dominus tanquam euangelium, Moyses tanquam lex, Elias tanquam prophetia:
quia euangelium testimonium habet a lege et prophetis.
ideo et in monte, quando uoluit ostendere dominus noster Iesus gloriam suam, inter Moysen et Eliam stetit.
medius in honore ipse fulgebat:
lex et prophetae a lateribus attestabantur.
quadragenarius ergo numerus tempus hoc significat, in quo laboramus in saeculo:
quia sapientia nobis hic dispensatur temporaliter.
aliter enim uisio sapientiae immortalis sine tempore, aliter autem temporaliter dispensatur.
fuerunt enim patriarchae, et transierunt hinc:
temporalis fuit dispensatio ipsorum.
non dico, temporaliter uiuunt; nam semper uiuunt, et cum deo uiuunt.
sed temporalis dispensatio uerbi per eos facta est.
non enim modo loquuntur hic; sed scripta sunt quae locuti sunt, et leguntur in tempore.
uenerunt prophetae tempore proprio, et abierunt.
uenit dominus tempore proprio:
nam nunquam recessit praesentia maiestatis, nunquam recedit diuinitate ubique constitutus; sed quomodo in euangelio dictum est, in hoc mundo erat, et mundus per eum factus est, et mundus eum non cognouit:
in sua propria uenit, et sui eum non receperunt.
quomodo hic erat, et quomodo uenit, nisi quia hic erat maiestate, uenit humanitate?
quod enim uenit in carne, temporaliter nobis sapientiam ipse ministrauit:
temporaliter per legem, temporaliter per prophetas, temporaliter per scripturas euangelii.
cum transierint enim tempora, uidebimus ipsam sapientiam sicut est, quae retribuit denarium numerum.
septenarius enim numerus indicat creaturam:
quia sex diebus deus operatus est, et septimo ab operibus quieuit.
ternarius uero numerus conditorem patrem et filium et spiritum sanctum insinuat.
perfecta est sapientia, creaturam creatori pie subdere; discernere conditorem a conditione, artificem ab operibus.
qui commiscet artifici opera, nec artem intelligit, nec artificem:
qui autem discernit, impletur sapientia.
iste est ergo denarius, plenitudo sapientiae.
sed quando temporaliter distribuitur; quia in quaternario numero est insigne temporalium, quater ductus denarius, quadragenarium numerum facit.
et annus quadrifarie uariatur, uerno, aestate, autumno et hieme:
et maxime apparet in tempore quaternaria quaedam uicissitudo.
quatuor etiam uentos scriptura commemorat.
per quatuor enim cardines perrexit euangelium, quod in tempore dispensatur:
et ipsa est catholica ecclesia, quae quatuor partes orbis obtinuit.
ergo denarius hoc modo quadragenarium numerum facit.
<252 11>
ideo quadraginta diebus illi ieiunauerunt, significantes in isto tempore necessariam esse abstinentiam ab amore rerum temporalium.
hoc enim significant per tot dies perpetua illa ieiunia, quadraginta diebus.
unde et populus ille Israel quadraginta annos per eremum ductus est, antequam terram promissionis regnaturus intraret.
sic et nos in uita ista, ubi maxima sollicitudo est, ubi timor, ubi pericula tentationum, temporali dispensatione quasi per eremum ducimur.
sed cum bene gesserimus quadragenarium numerum, id est, bene uixerimus in ista temporali dispensatione, secundum praecepta dei ambulantes, accipiemus mercedem denarium illum fidelium.
quia et dominus quando ad uineam mercenarios conduxit, mercedem illis denarium dedit.
omnibus denarium, et quos mane conduxerat, et quos medio die, et quos fine diei, omnibus denarium dedit.
quia si fuerit ab ineunte aetate quisque fidelis, denarium accepturus est; iam non per temporum distributionem, sed in aeterna contemplatione sapientiam discernentem creatorem a creatura; ut creatore perfruatur, de creatura laudet creatorem.
sed credidit aliquis iuuenis, et priore tempore suo non fuit fidelis; denarium est accepturus.
sed credidit senex, iam in occasu diei quasi hora undecima conductus ad uineam; et ipse denarium percepturus est.
itaque ad quadragenarium illum bene gestum, adde mercedem denarii, et fiet quinquagenarius numerus, qui significat ecclesiam futuram ubi semper laudabitur deus.
sed quia in nomine trinitatis uocati sunt omnes, ut in quadragenario numero bene uiuant, et denarium accipiant, ipsum quinquagenarium ter multiplica, et fiunt centum quinquaginta.
adde ipsum mysterium trinitatis, fiunt centum quinquaginta tres, qui piscium numerus in dextera inuentus est:
in quo tamen numero innumerabilia sunt millia sanctorum.
unde nulli mali proiicientur, quia non ibi erunt:
nec ullo schismate retia disrumpentur, quae sunt uincula unitatis et pacis.
<252 12>
satis esse arbitror expositum grande mysterium.
sed scitis quod ad nos pertinet bene operari tempore quadragesimo, ut possimus dominum laudare in quinquagesimo.
ideo quadraginta illos dies, antequam uigilemus, in labore et ieiunio et abstinentia celebramus:
significant enim praesentiam huius temporis.
post resurrectionem autem domini, quia isti dies significant laetitiam sempiternam - nondum hoc sunt, sed hoc significant:
in mysterio res est, fratres, nondum in effectu:
non enim quando celebratur pascha, crucifigitur dominus:
sed quomodo praeterita anniuersaria celebratione significamus, sic et futura quae nondum sunt -:
isto ergo tempore relaxantur ieiunia; significat enim numerus dierum istorum quietem futuram.
sed uidete, fratres, ne per multam ebriositatem quasi permissi magna effusione, carnaliter uolentes celebrare istos dies, non mereamini quod significant in sempiternum cum angelis celebrare.
forte enim quemcumque ebrium reprehendero, dicturus est:
tu nobis tractasti quia isti dies laetitiam sempiternam significant; tu nobis insinuasti quia hoc tempus gaudium angelicum et caeleste praenuntiat:
non ergo debui mecum bene facere?
utinam bene, et non male.
significat enim tibi gaudium, si fueris templum dei.
si autem immunditia uinolentiae impleas templum dei, sonat tibi apostolus, quisquis templum dei corruperit, corrumpet illum deus.
sit hoc conscriptum in cordibus sanctitatis uestrae, meliorem esse hominem minus intelligentem et melius uiuentem, quam multum intelligentem et non bene uiuentem.
plenitudo quidem est et beatitudo perfecta, ut cito quisque intelligat et bene uiuat:
sed si forte utrumque non potest, melius est bene uiuere, quam cito intelligere.
qui enim bene uiuit, meretur amplius intelligere:
qui male uiuit, et quod intelligit perdet.
sic dictum est:
qui habet, dabitur ei; qui autem non habet, et id quod uidetur habere, auferetur ab eo.