<199 1>
nuper celebrauimus diem quo ex Iudaeis dominus natus est:
hodie celebramus, quo a gentibus adoratus est.
quoniam salus ex Iudaeis:
sed haec salus usque ad fines terrae.
nam et illo die pastores adorauerunt, hodie magi.
illis angeli, istis autem stella nuntiauit.
utrique de caelo didicerunt, cum regem caeli in terra uiderunt, ut esset gloria in excelsis deo, et in terra pax hominibus bonae uoluntatis.
ipse est enim pax nostra, qui fecit utraque unum.
iam hinc infans natus atque annuntiatus ostenditur lapis ille angularis, iam in ipso primordio natiuitatis apparuit.
duos ex diuerso parietes in se copulare iam coepit, pastores a Iudaea, magos ab oriente perducens:
ut duos conderet in se in unum nouum hominem, faciens pacem; pacem his qui longe, et pacem his qui prope.
ideoque illi ipso die de proximo accedentes, de longinquo isti hodie uenientes, duos dies celebrandos posteris signauerunt, unam tamen lucem mundi utrique uiderunt.
<199 2>
sed hodie de istis loquendum est, quos de remotis terris fides duxit ad Christum.
uenerunt enim, et quaesierunt eum, dicentes:
ubi est qui natus est rex Iudaeorum?
uidimus enim stellam eius in oriente, et uenimus adorare eum.
nuntiant et interrogant, credunt et quaerunt; tanquam significantes eos qui ambulant per fidem, et desiderant speciem.
nonne alii reges Iudaeorum iam toties in Iudaea nati erant?
quid est, quod iste ab alienigenis in caelo agnoscitur, in terra quaeritur; in alto fulget, in humili latet?
in oriente magi uident stellam, et in Iudaea natum intelligunt regem.
quis est iste rex tam paruus, tam magnus; nondum in terris loquens, iam in caelis edicta proponens?
uerumtamen propter nos, quibus de scripturis suis sanctis innotescere uoluit, ipsos etiam magos quibus tam clarum signum in caelo dederat, et quorum cordibus se in Iudaea natum esse reuelauerat, prophetis tamen suis de se credere uoluit.
quaerendo enim ciuitatem in qua natus erat, quem uidere et adorare cupiebant, necesse habuerunt percontari principes Iudaeorum; ut illi de sancta scriptura, quam in ore, non in corde gestabant, infideles fidelibus de gratia fidei responderent, mendaces a se, ueraces contra se.
quantum enim erat, ut illis quaerentibus Christum comites fierent, cum ab eis audissent quod uisa stella eius uenirent eum adorare cupientes; ipsi eos ad Bethlehem Iudae, quam de libris diuinis indicauerant, ducerent, pariter uiderent, pariter intelligerent, pariter adorarent?
nunc uero aliis demonstrato uitae fonte, ipsi sunt mortui siccitate.
facti sunt eis tanquam lapides ad milliaria:
uiatoribus ambulantibus aliquid ostenderunt, sed ipsi stolidi atque immobiles remanserunt.
magi quaerebant, ut inuenirent:
Herodes quaerebat, ut perderet:
Iudaei ciuitatem nascentis legebant, tempus uenientis non intelligebant.
inter magorum pium amorem, et Herodis crudelem timorem, illi euanuerunt Bethlehem demonstrantes:
Christum autem qui ibi natus est, non tunc quaesitum, sed uisum postea negaturi, nec tunc infantem, sed loquentem postea necaturi.
felix potius infantum ignorantia, quos Herodes persecutus est territus, quam istorum scientia quos consuluit perturbatus.
illi pro Christo potuerunt pati, quem nondum poterant confiteri:
isti docentis non secuti sunt ueritatem, cuius nascentis potuerunt nosse ciuitatem.
<199 3>
magos sane ad ipsum proprie locum, ubi deus uerbum infans erat, illa stella perduxit.
hic iam erubescat stultitia sacrilega, et quaedam, ut sic dicam, indocta doctrina, quae ideo putat Christum sub stellarum decreto esse natum, quia scriptum est in euangelio, quando natus est, stellam eius magos in oriente uidisse.
quod uerum non esset, nec si homines sub decreto eiusmodi nascerentur:
quia non sicut dei filius propria uoluntate, sed naturae mortalis conditione nascuntur.
nunc autem tantum abhorret a uero, sub stellato fato natum esse Christum, ut nullum hominum ita nasci credat quisquis recte credit in Christum.
sed de genituris hominum uani homines loquantur quod insipienter opinantur, negent uoluntatem qua peccant, confingant necessitatem qua peccata defendant; perditos mores, per quos in terra ab hominibus detestantur, in caelo etiam figere conentur, et a sideribus manare mentiantur:
uideat tamen unusquisque eorum quemadmodum non uitam, sed familiam suam qualicumque potestate regendam putet; quandoquidem ista sentiendo seruos suos in domo peccantes uerberare non sinitur, nisi prius deos suos in caelo radiantes blasphemare cogatur.
Christum tamen isti nec secundum suas uanissimas coniecturas, et non sane fatidicos, sed plane falsidicos libros, possunt ideo putare sub stellarum decreto esse natum, quia eo nato stellam magi in oriente uiderunt.
hinc enim potius Christus non sub dominatu eius, sed dominus eius apparuit; quia illa non in caelo sidereas uias tenuit, sed hominibus quaerentibus Christum uiam usque ad locum, in quo natus fuerat, demonstrauit.
unde non ipsa Christum fecit mirabiliter uiuere, sed ipsam fecit Christus mirabiliter apparere:
nec ipsa Christi mirabilia decreuit, sed ipsam Christus inter sua mirabilia demonstrauit.
ipse enim natus ex matre, de caelo terrae nouum sidus ostendit, qui natus ex patre caelum terramque formauit.
eo nascente lux noua est in stella reuelata, quo moriente lux antiqua est in sole uelata.
eo nascente superi nouo honore claruerunt, quo moriente inferi nouo timore tremuerunt, quo resurgente discipuli nouo amore exarserunt, quo ascendente caeli nouo obsequio patuerunt.
celebremus ergo deuota solemnitate et hunc diem, quo cognitum Christum magi ex gentibus adorauerunt; sicut celebrauimus illum diem, quo natum Christum pastores ex Iudaea uiderunt.
ipse enim dominus deus noster elegit apostolos ex Iudaea pastores, per quos congregaret saluandos etiam ex gentibus peccatores.