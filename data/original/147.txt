<147 1>
apostolum Petrum primum omnium apostolorum meministis in domini passione fuisse turbatum.
a se turbatum, sed a Christo innouatum.
fuit enim prius audax praesumptor, et postea factus est timidus negator.
promiserat se pro domino moriturum, cum prius pro illo esset dominus moriturus.
quando ergo dicebat, tecum ero usque ad mortem; et, animam meam pro te ponam:
respondit ei dominus, animam tuam pro me pones?
amen dico tibi, priusquam gallus cantet, ter me negabis.
uentum est ad horam:
et quia deus erat Christus, homo autem Petrus, impleta est scriptura, ego dixi in pauore meo, omnis homo mendax.
dicit autem apostolus, quoniam deus uerax, omnis autem homo mendax.
uerax Christus, mendax Petrus.
<147 2>
modo quid?
interrogat eum dominus, sicut audistis cum euangelium legeretur, et dicit ei:
Simon Ioannis, diligis me plus his?
respondit ille, et dixit:
etiam, domine, tu scis quia amo te.
et iterum dominus hoc interrogauit, et tertio hoc interrogauit.
et respondenti dilectionem, commendauit gregem.
per singula enim dicebat dominus Iesus Petro dicenti, amo te:
pasce agnos meos, pasce ouiculas meas.
in uno Petro figurabatur unitas omnium pastorum, sed bonorum, qui sciant oues Christi pascere Christo, non sibi.
numquid modo Petrus mendax erat, aut amare se dominum mendaciter respondebat?
ueraciter hoc respondebat:
hoc enim respondebat, quod in corde suo uidebat.
quando autem dixerat, animam meam pro te ponam, de futuris uoluit praesumere uiribus.
omnis autem homo qualis sit tunc cum loquitur, forte scit; qualis crastino futurus sit, quis scit?
reuocabat ergo oculos suos ad cor suum Petrus, quando interrogabatur a domino, et fidens respondebat quod ibi uidebat:
etiam, domine, tu scis quia amo te.
quod tibi dico, tu scis:
quod hic uideo in corde meo, uides et tu.
non ausus est tamen dicere quod dominus interrogauerat.
non enim simpliciter dominus dixerat, diligis me?
sed addiderat, plus his diligis me?
id est, plus me diligis quam isti?
de aliis discipulis dicebat:
ille non potuit dicere nisi, amo te:
non ausus est dicere, plus his.
noluit iterum esse mendax.
suffecerat ei testimonium perhibere cordi suo:
non debuit esse iudex cordis alieni.
<147 3>
uerax ergo Petrus, an uerax in Petro Christus?
quando autem uoluit dominus Iesus Christus, deseruit Petrum, et inuentus est homo Petrus:
quando autem placuit domino Iesu Christo, impleuit Petrum, et inuentus est Petrus uerax.
ueracem Petrum petra fecerat:
petra enim erat Christus.
et quid ei nuntiauit, quando tertio respondit amare se Christum, et tertio dominus Petro suas ouiculas commendauit?
praenuntiauit ei passionem suam.
cum esses, inquit, iunior, cingebas te, et ibas quo uolebas:
cum autem senueris, extendes manus tuas, et alter te cinget, et feret quo tu non uis.
euangelista nobis exposuit quid dixerit Christus.
hoc autem dicebat, inquit, significans qua morte clarificaturus esset deum:
id est, quia pro Christo fuerat crucifigendus; hoc est enim, extendes manus tuas.
ubi est ille negator?
deinde post haec ait dominus Christus:
sequere me.
non sic quomodo prius, quando uocauit discipulos.
nam et tunc dixit, sequere me:
sed tunc ad doctrinam, modo ad coronam, numquid non quando negauit Christum, occidi timuit?
hoc timuit pati, quod passus est Christus.
sed iam timere non debuit.
uidebat enim in carne uiuentem, quem uiderat in ligno pendentem.
resurgendo Christus abstulit mortis timorem:
et quoniam abstulerat mortis timorem, merito interrogabat Petri amorem.
ter negauerat timor, ter confessus est amor.
trinitas negationis, desertio ueritatis:
trinitas confessionis, testimonium dilectionis.