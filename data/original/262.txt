<262 1>
dominus Iesus, patris unigenitus et gignenti coaeternus, pariter inuisibilis, pariter immutabilis, pariter omnipotens, pariter deus; propter nos, ut nostis, et accepistis, et tenetis, factus est homo, forma assumpta humana, non amissa diuina:
potens occultus, infirmus manifestus; sicut nostis, natus est, ut renasceremur; mortuus est, ne nos in aeternum moreremur.
ille continuo, id est, die tertio resurrexit:
nobis resurrectionem carnis in fine promisit.
exhibuit se discipulorum oculis uidendum, manibusque tractandum; persuadens quod factus erat, non auferens quod semper erat.
conuersatus est cum eis diebus quadraginta, sicut audistis, intrans et exiens, manducans et bibens; non iam indigentia, sed totum potentia:
et manifestans eis carnis ueritatem, in cruce infirmitatem, a sepulcro immortalitatem.
<262 2>
hodiernum ergo diem ascensionis ipsius celebramus.
occurrit autem huic ecclesiae alia uernacula solemnitas.
conditoris basilicae huius sancti Leontii hodie depositio est.
sed dignetur obscurari stella a sole.
ergo de domino potius, quod coeperamus, loquamur.
gaudet bonus seruus, quando laudatur dominus.
<262 3>
hodierno ergo die, hoc est, quadragesimo post resurrectionem suam, dominus ascendit in caelum.
non uidimus:
sed credamus.
qui uiderunt praedicauerunt, et orbem terrarum impleuerunt.
scitis qui uiderunt, et qui nobis indicauerunt:
de quibus praedictum est, non sunt loquelae neque sermones, quorum non audiantur uoces eorum.
in omnem terram exiit sonus eorum, et in fines orbis terrae uerba eorum.
ergo et ad nos uenerunt, et nos de somno excitauerunt.
ecce celebratur hodiernus dies toto orbe terrarum.
<262 4>
recolite Psalmum.
cui dictum est, exaltare super caelos, deus?
cui dictum est?
numquid deo patri diceretur, exaltare, qui nunquam est humiliatus?
exaltare tu:
tu qui fuisti in uentre matris inclusus; tu qui in illa factus es, quam fecisti; tu qui in praesepi iacuisti; tu qui ubera tanquam paruulus in uena carnis suxisti; tu qui portans mundum, portabaris a matre:
tu quem Simeon senex paruulum agnouit, magnumque laudauit:
tu quem uidua Anna uidit sugentem, et cognouit omnipotentem:
tu qui esuristi propter nos, sitisti propter nos, fatigatus es in uia propter nos:
- numquid esurit panis, aut sitit fons, aut fatigatur uia?
- tu qui omnia ista pertulisti propter nos:
tu qui dormisti, et tamen non dormitas, custodiens Israel:
postremo, tu quem uendidit Iudas, quem Iudaei emerunt, et non possederunt:
tu apprehense, ligate, flagellate, spinis coronate, in ligno suspense, lancea percusse, tu mortue, tu sepulte, exaltare super caelos, deus.
exaltare, inquit, exaltare super caelos, quia deus es.
sede in caelo, qui pependisti in ligno.
iudex exspectaris uenturus, qui exspectatus es iudicatus.
quis ista credat, nisi illo faciente, qui erigit de terra inopem, et de stercore exaltat pauperem?
ille ipse inopem carnem suam erigit, et collocat eam cum principibus populi sui, cum quibus iudicaturus est uiuos et mortuos.
cum eis collocauit hanc inopem carnem, quibus dicit:
sedebitis super duodecim sedes, iudicantes duodecim tribus Israel.
<262 5>
exaltare ergo super caelos, deus.
iam factum est, iam impletum est.
sed dicimus, quomodo futurum praedictum est, exaltare super caelos deus; non uidimus, sed credimus:
ecce ante oculos nostros est quod sequitur, exaltare super caelos, deus, et super omnem terram gloria tua.
non credat illud, qui non uidet istud.
quid est enim, et super omnem terram gloria tua?
nisi, super omnem terram ecclesia tua, super omnem terram matrona tua, super omnem terram sponsa tua, dilecta tua, columba tua, coniux tua.
ipsa est gloria tua, uir quidem, ait apostolus, non debet uelare caput, cum sit imago et gloria dei:
mulier autem gloria uiri.
si mulier gloria uiri ecclesia gloria Christi.