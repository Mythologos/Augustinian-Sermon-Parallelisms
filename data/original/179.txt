<179 1>
uerbi dei assiduos auditores, beatus Iacobus apostolus conuenit, dicens:
estote autem factores uerbi, et non auditores tantum, fallentes uosmetipsos.
neque enim eum cuius uerbum est, aut per quem dicitur uerbum; sed uosmetipsos fallitis.
ex hac ergo sententia manante de fonte ueritatis, per os apostolicum ueracissimum, audemus et nos exhortari uos:
et cum exhortamur uos, respicere nos.
uerbi dei enim inanis est forinsecus praedicator, qui non est intus auditor.
nec ita auersi ab humanitate et fideli consideratione sumus, ut pericula nostra non intelligamus, qui uerbum dei populis praedicamus.
consolatur autem nos, quia ubi periclitamur in ministeriis nostris, adiuuamur orationibus uestris.
nam ut noueritis, fratres, quam tutiore loco stetis quam nos, ipsius apostoli aliam sententiam profero dicentis, sit autem unusquisque uestrum uelox ad audiendum, tardus autem ad loquendum.
prius itaque de hoc officio nostro loquar, propter hanc sententiam, qua admonemur esse uelociores ad audiendum, tardiores ad loquendum:
ut cum officium nostrum qui saepe loquimur, excusauero, tunc ueniam ad id quod primo proposui.
<179 2>
oportet nos exhortari uos, ut non sitis auditores tantum uerbi, sed etiam factores.
quod ergo saepe uobis loquimur, quis non, parum aduertens necessitatem nostram, iudicat nos, cum legit, sit autem omnis homo uelox ad audiendum, tardus autem ad loquendum?
ecce studium uestrum nos non permittit istam seruare sententiam.
debetis ergo orare, subleuare, quem cogitis periclitari.
uerumtamen, fratres mei, dicam uobis, quod uolo credatis; quia hoc in corde meo non uidetis.
ego qui uobis assidue loquor, iubente domno et fratre meo episcopo uestro, et exigentibus uobis, tunc solidum gaudeo, dum audio.
gaudium, inquam, meum tunc solidum est, quando audio, non quando praedico.
tunc enim securus delector.
uoluptas illa non habet inflationem.
non ibi formidatur praecipitium elationis, ubi est petra solidae ueritatis.
et ut sciatis ita esse, audite ubi dictum est, auditui meo dabis exsultationem et laetitiam.
ibi gaudeo, ubi audio.
deinde secutus adiunxit, exsultabunt ossa humiliata.
ubi audimus ergo, humiles sumus:
ubi autem praedicamus, et si non elatione periclitamur, certe uel frenamur.
et si non extollor, periclitor ne extollar.
ubi autem audio, sine fraudatore fruor, sine teste delector.
nouerat hoc gaudium etiam amicus ille sponsi, qui dicebat:
qui habet sponsam, sponsus est:
amicus autem sponsi stat, et audit eum.
et ideo stat, quia audit eum.
quia et primus homo audiendo deum stetit, audiendo serpentem cecidit.
ergo amicus sponsi stat, et audit eum:
et gaudio, inquit, gaudet propter uocem sponsi.
non propter uocem suam, sed propter uocem sponsi.
uocem tamen sponsi quam intus audiebat, foras populis non claudebat.
<179 3>
hanc partem sibi elegerat etiam illa Maria, quae ministrante et circa multum ministerium occupata sorore sua, sedebat ad pedes domini, et otiosa uerbum eius audiebat.
Ioannes stabat, illa sedebat:
sed illa corde stabat, et ille humilitate sedebat.
statio enim significat permansionem; sessio, humilitatem.
et ut sciatis quia statio permansionem significat, hanc permansionem dicitur diabolus non habuisse; de quo dictum est:
ille homicida erat ab initio, et in ueritate non stetit.
item quia sessio significat humilitatem, ille Psalmus ostendit, ubi admonet de poenitentia, et dicit:
surgite postquam sedistis, qui manducatis panem doloris.
quid est, surgite postquam sedistis?
qui se humiliat, exaltabitur.
quid autem boni habeat auditio, ipse dominus testis est, loquens de Maria quae sedebat ad pedes eius, et uerbum eius audiebat.
cum enim soror eius occupatissima circa ministerium, a germana sua desertam se esse quereretur, ab interpellato domino audiuit:
Martha Martha, circa multa es occupata; porro unum est necessarium.
Maria meliorem partem elegit, quae non auferetur ab ea.
numquid malum erat quod Martha agebat?
quis nostrum satis explicet uerbis, quantum sit bonum hospitalitatem ministrare sanctis?
si quibuslibet sanctis, quanto magis capiti et praecipuis membris, Christo et apostolis?
nonne unusquisque uestrum habens hoc hospitalitatis bonum, quando audit quid Martha faciebat, dicit apud se ipsum:
o beata, o felix, quae suscipere dominum meruit; cuius hospites apostoli facti sunt ambulantes in carne.
nec tu deficias, quia non potes quod Martha, suscipere Christum in domum tuam cum apostolis suis:
facit te ipse securum:
quando uni ex minimis meis fecistis, mihi fecistis.
opus ergo magnum est, ualde magnum, quod praecipit apostolus dicens:
necessitatibus sanctorum communicantes, hospitalitatem sectantes.
quam laudans in epistola ad Hebraeos dicit:
per hanc quidam nescientes, hospitio receperunt angelos.
magnum ergo ministerium, magnum donum.
et tamen Maria meliorem partem elegit; quia sorore sollicita, laborante, multa curante, illa uacabat, sedebat, audiebat.
<179 4>
ostendit tamen dominus, unde fuerit illa pars melior.
continuo quippe cum dixisset, Maria meliorem partem elegit; quasi quaereremus, ut scire uellemus unde meliorem, subiunxit et ait, quae non auferetur ab ea.
quid intelligimus, fratres mei?
si ideo meliorem partem elegit, quia non auferetur ab ea; sine dubio Martha eam partem elegerat, quae auferretur ab ea.
plane auferetur ab omni homine, qui ministrat sanctis ea quae sunt corpori necessaria, auferetur ab eo quod facit.
non enim semper ministraturus est sanctis.
cui enim ministrat, nisi infirmitati?
cui ministrat, nisi mortalitati?
cui ministrat, nisi esurienti ac sitienti?
haec omnia non erunt, cum corruptibile hoc induerit incorruptionem, et mortale hoc induerit immortalitatem.
cum enim transierit ipsa necessitas, nullum erit ministerium necessitatis.
auferetur labor, sed reddetur merces.
cui tunc ministrabitur cibus, ubi esurit nemo?
cui potus, ubi sitit nemo?
cui hospitium?
ubi peregrinus est nemo?
dominus ergo cum discipulis suis, ut posset mercedem huius operis reddere, dignatus est indigere.
esuriebat et ipse, et sitiebat:
non quia cogebatur, sed quia dignabatur.
bonum enim erat, ut per quem facta sunt omnia, esuriret:
sic enim felix esset qui pasceret.
et quando dominum quisque pascebat, quid dabat?
quis dabat?
unde dabat?
cui dabat?
quid dabat?
cibum pani dabat.
quis dabat?
ille utique dabat, qui plus accipere uolebat.
unde dabat?
numquid de suo?
quid enim habebat, quod non acceperat?
cui dabat?
nonne illi qui creauerat et quod accipiebat, et a quo accipiebat?
magnum hoc ministerium, magnum hoc opus, magnum donum.
et tamen Maria meliorem partem elegit, quae non auferetur ab ea.
pars ergo Marthae transit:
sed, ut dixi, merces pro illa data non transit.
<179 5>
pars uero Mariae non transit.
uidete quomodo non transeat.
unde delectabatur Maria quando audiebat?
quid manducabat?
quid bibebat?
scitis quid manducabat, quid bibebat?
ipsum dominum interrogemus, qui talem suis praeparat mensam, ipsum interrogemus.
beati, inquit, qui esuriunt et sitiunt iustitiam, quoniam ipsi saturabuntur.
de isto fonte, de isto horreo iustitiae sancta Maria sedens ad pedes domini, quasdam esuriens micas accipiebat.
tantum enim dominus tunc dabat, quantum illa capiebat.
totum autem tantum quantum in illa sua futura mensa daturus est, nec ipsi discipuli, nec ipsi apostoli capere tunc poterant, quando illis dicebat:
adhuc habeo uobis multa dicere; sed non potestis illa audire modo.
unde ergo Maria, ut dixi, delectabatur?
quid manducabat, quid bibebat auidissimis cordis faucibus?
iustitiam, ueritatem.
ueritate delectabatur, ueritatem audiebat:
ueritati inhiabat, ueritati suspirabat.
ueritatem esuriens manducabat, sitiens bibebat:
et ipsa reficiebatur, et unde pascebatur non minuebatur.
unde Maria delectabatur?
quid manducabat?
immoror, quia delector.
audeo dicere, ipsum manducabat quem audiebat.
si enim ueritatem manducabat, nonne ipse dixit, ego sum ueritas?
et quid amplius dicam?
manducabatur, quia panis erat:
ego sum, inquit, panis qui de caelo descendi.
iste panis est qui reficit, nec deficit.
<179 6>
intendat itaque caritas uestra.
ecce dicimus ministrare sanctis, cibum parare, potum ministrare, mensam ponere, pedes lauare, lectum sternere, tecto suscipere; nonne omne hoc transiturum est?
quis autem audet dicere, modo nos pasci ueritate, non pasci autem cum uenerimus ad immortalitatem?
nonne si pascimur modo micis, tunc plenam habebimus mensam?
de ipso enim cibo spirituali dominus dicebat, quando laudauit fidem centurionis, et dixit:
amen dico uobis, non inueni tantam fidem in Israel.
et ideo dico uobis, quia multi ab oriente et occidente uenient, et recumbent cum Abraham et Isaac et Iacob in regno caelorum.
absit a cogitationibus nostris, ut illos cibos in mensa illius regni cogitemus, de qualibus dicit apostolus:
esca uentri, et uenter escis; deus autem et hunc et has euacuabit.
quare euacuabit?
quia fames non erit ibi.
quod manducabitur, non finitur.
nam et hoc praemium sanctis suis promittens in illo regno, ait:
amen dico uobis, quia faciet eos recumbere; et transiet, et ministrabit eis.
quid est, faciet eos recumbere, nisi, faciet requiescere, faciet uacare?
quid est, transibit, uel, transiet, et ministrabit eis?
post hunc transitum ministrabit eis.
hic enim transitum fecit Christus:
ueniemus ad eum quo transiuit, ibi iam non transit.
nam et pascha in Hebraea lingua transitus interpretatur.
hoc dominus ostendit, imo euangelista, ubi de domino dixit:
cum autem uenisset hora ut transiret de hoc mundo ad patrem.
si ergo hic nos pascit, et sic pascit; ibi quomodo pascet?
quod ergo elegit Maria, crescebat, non transibat.
delectatio enim cordis humani de lumine ueritatis, de affluentia sapientiae, delectatio cordis humani, cordis fidelis, cordis sancti, non inuenitur uoluptas, cui possit aliqua ex parte comparari, ut uel minor dicatur.
quod enim dicis, minus est, quasi crescendo par erit.
nolo dicere, minor:
non comparo; alterius generis est, longe aliud est.
quid est enim modo quod omnes attenditis, omnes auditis, omnes excitamini, et quando uerum aliquid dicitur, delectamini?
quid uidistis?
quid tenuistis?
quis color apparuit oculis uestris?
quae forma, quae figura, quae statura, quae lineamenta membrorum, quae corporis pulchritudo?
nihil horum.
et tamen amatis.
quando enim sic laudaretis, si non amaretis?
quando amaretis, si nihil uideretis?
me itaque non ostendente formam corporis, lineamenta, colorem, pulchros motus, me non ostendente, uos tamen uidetis, amatis, laudatis.
si haec delectatio ueritatis dulcis est nunc, multo dulcior erit tunc.
Maria meliorem partem elegit, quae non auferetur ab ea.
<179 7>
ostendi, sicut potui, quantum me dominus adiuuare dignatus est, dulcissimae caritati uestrae, quam tutiore loco stetis audiendo, quam nos praedicando.
hoc enim modo uos facitis, quod tunc omnes facturi sumus.
non enim erit tunc aliquis magister uerbi, sed magistrum uerbum.
illud ergo sequitur, quod ad uos pertinet facere, ad nos monere.
uos enim estis auditores uerbi, nos praedicatores.
intus autem ubi nemo uidet, omnes auditores sumus:
intus in corde, in mente, ubi uos docet ille, qui uos admonet laudare.
ego enim forinsecus loquor, ille intus excitat.
omnes ergo intus auditores sumus; et omnes et foris et intus in conspectu dei factores esse debemus.
unde intus factores?
quia qui uiderit mulierem ad concupiscendum eam, iam moechatus est eam in corde suo.
et potest esse moechus, nullo hominum uidente, sed deo puniente.
quis est ergo intus factor?
qui non ad concupiscendum uidet.
quis est foris factor?
frange panem tuum esurienti.
hoc enim cum fit, uidet et proximus:
sed quo animo fit, non uidet nisi deus.
estote ergo, fratres mei, factores uerbi, et non auditores tantum, fallentes uosmetipsos:
non deum, non eum qui praedicat.
ego enim, uel quisquis uobis praedicat uerbum, cor uestrum non uidet:
quid agatis intus in cogitationibus uestris, iudicare non potest.
quia homo non potest, intuetur deus, cui cor humanum non potest occultari.
ipse uidet quo studio audias, quid cogites, quid teneas, quantum proficias de supplementis suis, quam instanter ores, quemadmodum depreceris deum ex eo quod non habes, quomodo gratias agas ex eo quod habes:
ille nouit qui exacturus est.
nos pecuniam dominicam erogare possumus:
ueniet exactor qui dixit, serue nequam, dares pecuniam meam nummulariis, et ego ueniens cum usuris exigerem.
<179 8>
nolite ergo, fratres mei, fallere uosmetipsos, quia uenistis studiose ad audiendum uerbum, si non facitis quod auditis deficiendo.
cogitate si pulchrum est audire, quanto magis facere.
si non audis, auditum negligis, nihil aedificas.
si audis et non facis, ruinam aedificas.
domini Christi est de hac re proposita congruentissima similitudo:
qui audit, inquit, uerba mea haec, et facit ea, similabo eum uiro prudenti qui aedificat domum suam super petram.
descendit pluuia, uenerunt flumina, flauerunt uenti, et impegerunt in domum illam, et non cecidit.
quare non cecidit?
fundata enim erat super petram.
ergo audire et facere, aedificare est super petram.
ipsum enim audire aedificare est.
qui autem, inquit, audit uerba mea haec, et non facit ea, similabo eum uiro stulto qui aedificat.
et ipse aedificat.
quid aedificat?
ecce aedificat domum suam:
sed quia non facit quod audit, et audiendo aedificat super arenam.
ergo super arenam, qui audit et non facit, aedificat:
super petram, qui audit et facit:
nec super arenam, nec super petram aedificat, qui omnino non audit.
uide autem quid sequatur:
descendit pluuia, uenerunt flumina, flauerunt uenti, et impegerunt in domum illam, et cecidit; et facta est ruina eius magna.
spectaculum miserabile.
<179 9>
ait ergo aliquis:
quod non sum facturus, quid mihi opus est audire?
audiendo enim, inquit, et non faciendo, ruinam aedificabo.
nonne tutius est nihil audire?
ipsam quippe partem dominus in sua similitudine proposita attingere noluit, sed intelligendam dedit.
in hoc enim saeculo, pluuia, uenti, flumina non quiescunt.
non aedificas super petram, ut ueniant, et non te deiiciant?
non aedificas super arenam, ne cum uenirent, domum deiiciant?
ergo sine ullo tecto, quia nihil audis, sic remanebis.
uenit pluuia, ueniunt flumina:
numquid ideo tutus, quia raperis nudus?
considera ergo, qualem tibi elegeris partem.
non eris, ut putas, non audiendo securus:
necesse est te nudum sine ullo tecto obrui, tolli, submergi.
si ergo malum est super arenam aedificare, malum est nihil aedificare; restat ut non sit bonum nisi in petra aedificare.
malum est ergo non audire:
malum est audire et non facere:
restat audire et facere.
estote ergo factores uerbi, et non auditores tantum, fallentes uosmetipsos.
<179 10>
post hanc exhortationem timeo ne non uerbo erigam, sed desperatione confringam.
fortassis enim aliquis, uel unus, uel duo, uel certe plures, in ista uestra frequenti praesentia iudicat me, et dicit:
uellem scire, si iste qui mihi loquitur, omnia facit quae uel ipse audit, uel ceteris dicit.
huic respondeo:
mihi autem minimum est ut a uobis diiudicer, aut ab humano die.
quoniam et ego ipse ex aliqua parte, quid nunc sim, possum scire; quid cras futurus sim, nescio.
sed tibi de me, o quisquis ita moueris, dominus securitatem dedit.
si enim facio quae dico uel quae audio, imitatores mei estote; sicut et ego Christi.
si autem dico, et non facio; dominum audite:
quae dicunt, facite; quae autem faciunt, facere nolite.
ergo si bene de me sentis, laudas me:
si male sentis, accusas me, sed non excusas te.
quomodo enim te excusabis, si in malum praedicatorem ueritatis uerbum dei tibi dicentem, et sua mala opera facientem contorqueas accusationem; cum dominus tuus, redemptor tuus, effusor pretii, aggregans te militiae suae, et faciens de seruo suo fratrem suum, non te desinat commonere, et dicat, quae dicunt, facite; quae autem faciunt, facere nolite?
dicunt enim, inquit, et non faciunt.
bona dicunt, mala faciunt:
tu audi bona, et noli facere mala.
hic respondebis:
quomodo audio bona ab homine malo?
numquid colligunt de spinis uuas?