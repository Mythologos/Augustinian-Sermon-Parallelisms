<259 1>
hodiernus dies magno sacramento perpetuae felicitatis est nobis.
non enim sicut iste dies transiturus est, sic transitura est et uita quam dies iste significat.
itaque, fratres, exhortamur et obsecramus uos in nomine domini nostri Iesu Christi, per quem nobis peccata dimissa sunt, qui uoluit pretium nostrum esse sanguinem suum, qui nos indignos qui uel serui eius diceremur, fratres facere dignatus est, ut omnis intentio uestra, quare christiani estis, et nomen eius in fronte et in corde portatis, non dirigatur nisi ad illam uitam, quae nobis cum angelis est futura:
ubi perpetua quies, sempiterna laetitia, indeficiens beatitudo, nulla perturbatio, nulla tristitia, nulla mors.
quam uitam nosse non possunt, nisi qui experiuntur:
experiri autem non poterunt, nisi qui credunt.
si enim exigatis ut quod uobis promittit deus, demonstremus uobis, non possumus.
sed audistis quomodo conclusit euangelium Ioannis:
beati qui non uident, et credunt.
et uidere uultis, et ego.
pariter credamus, et simul uidebimus.
non simus duri aduersus uerbum dei.
numquid enim, fratres, dignum est ut Christus descendat modo de caelo, et cicatrices suas nobis ostendat?
ideo illi incredulo ostendere dignatus est, ut obiurgaret dubios, et instrueret credituros.
<259 2>
octauus ergo iste dies in fine saeculi nouam uitam significat:
septimus quietem futuram sanctorum in hac terra.
regnabit enim dominus in terra cum sanctis suis, sicut dicunt scripturae, et habebit hic ecclesiam, quo nullus malus intrabit, separatam atque purgatam ab omni contagione nequitiae; quam significant centum quinquaginta tres illi pisces, de quibus iam, quantum memini, aliquando tractauimus.
nam ecclesia hic primo apparebit in magna claritate et dignitate et iustitia.
non ibi libebit decipere, non mentiri, non sub ouis pelle lupum latere.
ueniet enim dominus, sicut scriptum est, et illuminabit abscondita tenebrarum et manifestabit cogitationes cordium:
et tunc laus erit unicuique a deo.
iniqui ergo non ibi erunt:
iam enim separabuntur.
tunc tanquam massa purgata apparebit, ueluti in area, multitudo sanctorum, et sic mittetur in horreum caeleste immortalitatis.
sicut enim frumentum prius ubi trituratur, ibi purgatur; et locus ubi frumenta pertulerunt trituram, ut a palea mundarentur, decoratur dignitate massae purgatae.
uidemus quippe in area post uentilationem, aceruum palearum ex una parte, et aceruum frumenti ex alia.
quo autem palea destinata sit, nouimus; et quemadmodum agricolis faciant frumenta laetitiam.
quomodo ergo apparet in area prius frumentum a palea separatum, et cum gaudium fecerit post tantos labores inspecta illa congeries, quae latebat in palea, quae non uidebatur, quando triturabatur; deinde in horreum mittitur, atque in secreto seruatur:
sic in isto saeculo, uidetis quomodo trituratur haec area, sed palea frumento ita permixta est, ut difficile discernatur:
quia nondum uentilata est.
sic ergo post uentilationem diei iudicii apparebit massa sanctorum, fulgens dignitate, praepotens meritis, et misericordiam liberatoris sui prae se gerens.
et ipse erit septimus dies.
quasi primus dies sit in toto saeculo tempus quod est ab Adam usque ad Noe; secundus, a Noe usque ad Abraham, et quomodo iam diuidit euangelium Matthaei, tertius ab Abraham usque ad Dauid; quartus, a Dauid usque ad transmigrationem in Babyloniam; quintus, a transmigratione usque ad aduentum domini nostri Iesu Christi.
ab aduentu ergo domini sextus agitur, in sexto die sumus.
et ideo quomodo formatus est homo in genesi sexto die ad imaginem dei, sic et in isto tempore, quasi sexto die totius saeculi, renouamur in baptismo, ut recipiamus imaginem conditoris nostri.
sextus autem dies iste cum transierit, ueniet requies post illam uentilationem, et sabbatizabunt sancti et iusti dei.
post septimum autem, cum apparuerit in area dignitas messis, fulgor, meritumque sanctorum, ibimus in illam uitam et in illam requiem, de qua dictum, quia oculus non uidit, nec auris audiuit, nec in cor hominis ascendit, quae praeparauit deus diligentibus se.
tunc uelut ad caput reditur.
quomodo enim cum peracti fuerint isti septem dies, octauus ipse est qui primus:
sic post terminatas et peractas aetates septem saeculi transeuntis, ad illam immortalitatem beatitudinemque rediemus, de qua lapsus est homo.
et ideo octauae complent sacramenta infantium.
hinc et ipse septenarius numerus septies multiplicatus facit quadraginta nouem; et addito uno tanquam reditur ad caput, et fiunt quinquaginta:
qui numerus a nobis usque ad pentecosten in mysterio celebratur.
qui etiam secundum illam diuisionem quadragesimi numeri, cui accedit tanquam merces denarius, diuersa ratione idem rursus apparet.
ambae quippe rationes ad eumdem quinquagenarium numerum redeunt.
qui ter multiplicatus propter mysterium trinitatis, facit centum quinquaginta.
addito quippe ipso ternario, tanquam teste atque indice triplicationis et trinitatis, intelligimus ecclesiam in illis piscibus centum quinquaginta tribus.
<259 3>
sed interim modo, donec ueniamus ad illam requiem, isto tempore quo laboramus, et in nocte sumus, quamdiu non uidemus quod speramus, et in eremo iter agimus, donec ad Ierusalem caelestem, ueluti ad terram promissionis fluentem lac et mel, ueniamus:
nunc ergo cum tentationes non cessant, bene operemur.
medicina semper adsit, ueluti prope quotidianis adhibenda uulneribus.
est autem medicina in bonis operibus misericordiae.
si enim uis impetrare misericordiam dei, esto misericors.
si tu negas homini, cum tu homo sis, humanitatem; negabit tibi et deus diuinitatem, hoc est incorruptionem immortalitatis, qua nos facit deos.
non enim a te quidquam indiget deus:
tu autem indiges a deo.
nihil a te ille petit, ut beatus sit:
tu autem, nisi ab illo accipias, beatus esse non poteris.
quid ab illo accipis?
nescio utrum auderes conqueri si ab illo, qui omnia condidit, acciperes aliquid quod excellentissimum condidit.
at ille non aliquid ex iis quae condidit; sed se ipsum tibi dat ad fruendum, se ipsum omnium conditorem.
quid enim ex iis quae facta sunt ab illo, pulchrius et melius potest esse eo qui fecit?
et quomodo tibi dabit?
an quasi meritis tuis?
si quaeris quid merueris, attende peccata tua; audi sententiam dei in transgressorem hominem latam:
terra es, et in terram ibis.
quoniam comminatio praecessit, cum praeceptum daretur:
qua die tetigeritis, morte moriemini.
si peccatorum meritum quaeris, quid occurrit nisi supplicium?
obliuiscere ergo merita tua, ne tibi faciant in corde terrorem:
aut noli potius obliuisci, ne per superbiam repellas misericordiam.
commendamus nos, fratres, deo operibus misericordiae.
confitemini domino, quoniam bonus, quoniam in saeculum misericordia eius.
confitere, quoniam habet deus misericordiam, et uult peccata donare confessis.
sed offer illi sacrificium.
miserere hominis, homo, et tui miserebitur deus.
tu homo, et alter homo, duo miseri.
deus autem non est miser, sed misericors.
si autem miser non miseratur miserum, quomodo exigit misericordiam ab illo qui nunquam erit miser?
uidete quid dicam, fratres.
quicumque est contra naufragum crudelis, uerbi gratia, tamdiu crudelis est, donec contingat illi naufragium.
si autem contigerit, recordatus in pristinam uitam, quando uiderit naufragum, percutit illum similis aliquando miseria; et quem non poterat ad misericordiam flectere societas humanitatis, flectit consortium calamitatis.
seruo quam cito miseretur, qui aliquando seruiuit.
mercenarium mercede fraudatum quam cito dolet, qui mercenarius fuit.
homini filium suum plangenti amarissime compatitur, qui aliquando tale aliquid planxit.
ergo quantamuis duritiam cordis humani soluit similitudo miseriae.
si ergo tu, qui aut miser fuisti, aut times ne miser sis - quamdiu enim hic uiuis, et timere debes quod non fuisti, et meminisse quod fueris, et cogitare quid sis -:
positus ergo et in memoria praeteritarum miseriarum, et in timore futurarum, et afflictione praesentium, non misereris calamitosi hominis et egentis ope tua, et exspectas ut misereatur tibi ille, quem nunquam tangit miseria?
et tu non das ex eo quod a deo accepisti, et uis ut det tibi deus ex eo quod a te non accepit?
<259 4>
misericordiam, fratres mei, omnes qui ituri estis ad domos uestras, et ex hoc uix nos uidebimus, nisi per aliquam solemnitatem, misericordiam operamini, quia abundant peccata.
alia requies, alia uia non est, qua perueniamus ad deum, qua redintegremur, qua reconciliemur ei, quem periculosissime offendimus.
uenturi sumus in conspectum eius:
loquantur ibi pro nobis opera nostra; et ita loquantur, ut superent offensiones nostras.
quod enim amplius fuerit, hoc obtinebit, uel ad poenam, si peccata meruerint; uel ad requiem, si opera bona.
misericordia autem gemina est in ecclesia:
una in eo titulo quo nemo impendit pecuniam, nemo etiam uel laborem; altera quae de nobis exigit aut officium operis, aut impendia pecuniae.
illa quae a nobis exigit nihil erogationis uel laboris, in animo constituta est, ut ignoscas ei qui in te peccauit.
ad hanc eleemosynam impendendam thesaurus tuus in corde tuo est:
ibi te explicas coram deo.
non tibi dicitur, profer sacculum, aperi arcam, resigna horreum:
neque hoc tibi dicitur, ueni, ambula, curre, festina, intercede, loquere, uisita, labora.
stans uno loco proiecisti de pectore tuo duo tenes contra fratrem tuum, fecisti misericordiam, nullo sumptu, nullo labore, sola bonitate, sola misericordiae cogitatione.
nam si dicamus, erogate res uestras pauperibus; duri uidebimur.
certe uel nunc lenes et faciles sumus, quando dicimus:
impendite unde nihil minuetis, dimittite ut dimittatur uobis.
dicamus tamen etiam istud, date et dabitur uobis.
coniunxit haec dominus in praecepto, et ista duo misericordiae genera expressit.
dimittite, et dimittetur uobis:
misericordia est ignoscentis.
date et dabitur uobis:
misericordia est erogantis.
uide si non amplius deus dat nobis.
tu ignoscis homini, in quo te laesit homo hominem:
ignoscit tibi deus, in quo offendisti homo deum.
numquid enim hoc est hominem laedere, quod est deum offendere?
ergo plus tibi dedit:
quia tu hoc dimisisti, in quo homo laesus est; hoc ille dimittit, in quo deus offensus est.
attendite aliam misericordiam dispensationis.
tu das panem, ille dat salutem; tu das sitienti poculum liquoris alicuius, ille tibi dat poculum sapientiae suae.
numquid ista uel comparanda sunt, quod das, et quod accipis?
ecce quomodo fenerandum est.
si quis uult esse fenerator, omnino non prohibemus:
sed illum feneretur, qui non sit pauper plura et maiora reddendo, et cuius est etiam hoc ipsum qualecumque quod ei das, ut amplius meliusque recipias.
<259 5>
illud etiam moneo sanctitatem uestram, ut sciatis eum duplam misericordiam facere, qui pauperibus sic dat aliquid, ut ipse eroget.
non enim debet esse sola benignitas largientis, sed et humilitas ministrantis.
nescio quomodo, fratres mei, animus eius qui porrigit pauperi, uelut communi humanitati atque infirmitati compatitur, quando ponitur manus habentis in manum indigentis.
quamuis ille det, ille accipiat, coniunguntur minister et cui ministratur.
non enim iungit nos calamitas, sed humilitas.
abundantia uestra erit uobis, si domino placet, et filiis uestris.
sed de ista terrena abundantia nulla mentio est, quam uidetis obnoxiam tantis casibus.
iacet in domo thesaurus quietus, dominum quietum esse non sinit.
timetur latro, timetur effractor, timetur seruus infidelis, timetur uicinus malus et potens.
quanto plus tenetur, tanto plus timetur.
si autem erogas deo in pauperes, non perdis, et securus efficeris, quia ipse deus custodit tibi in caelo, qui et tibi necessaria dat super terram.
an forte times, ne perdat Christus quod illi commendaueris?
nonne dispensatorem unusquisque eligit de familia sua fidelem, cui committat pecuniam suam?
qui etsi habet in potestate non auferre, non tamen habet in potestate non perdere.
quid fide Christi prolixius?
quid omnipotentia diuinius?
nec auferre tibi aliquid potest, quia ipse dedit tibi spe quod illi dares:
nec aliquid perdere, quia uniuersa omnipotens tenet.
reficitis uiscera, quando agapes facitis.
quia uidemur nos ministrare, et nostra dantur, et per nos dantur; et tamen ea dantur, quae nobis deus dedit.
bonum est, fratres, etiam manu uestra dispensetis:
ualde gratum est deo.
ipse accipit, et dabit tibi, qui ante tibi quam deberet quod dares dedit.
debet erogationis officio coniungi ministrationis officium.
cum tibi liceat duas mercedes habere, quare perdis unam?
sed quisquis minus idoneus est omnibus dare, det pauperibus pro uiribus, cum hilaritate.
hilarem autem datorem diligit deus.
omni pretio comparandum propositum est regnum caelorum.
non est ut dicat aliquis habens duos denarios, idoneum se non esse ad comparandum.
tanto euangelica illa uidua comparauit.
<259 6>
peracti sunt dies feriati, succedent iam illi conuentionum, exactionum, litigiorum:
uidete quomodo in his uiuatis, fratres mei.
de uacatione dierum istorum mansuetudinem debetis concipere, non iurgiorum consilia meditari.
sunt enim homines, qui propterea uacauerunt per dies istos, ut cogitarent malitias, quas exercerent post dies istos.
petimus uos, ut ita uiuatis, tanquam qui deo rationem reddituros uos sciatis de tota uita, non de solis istis quindecim diebus.
deinde scripturarum quaestiones, quas hesterna die proposui, et angustia temporis impediente, non solui, fateor me debere.
sed certe, quia dies qui sequuntur iam exactiones etiam pecuniae permittunt iure forensi et publico, hoc a me potius uos exigite iure christiano.
modo enim omnes solemnitatis gratia ueniunt:
post istos dies amor legis adducat a me exigi quod promisi.
qui enim dat, per me dat uobis:
ipse utique dat omnibus nobis.
noui quippe apostolum dicentem, reddite omnibus debita:
cui tributum, tributum; cui uectigal, uectigal; cui honorem, honorem; cui timorem, timorem:
nemini quidquam debeatis, nisi ut inuicem diligatis.
sola dilectio est semper reddenda; nemo a tali debito alienus est.
quod enim debeo, fratres, in nomine domini redditurus sum.
sed fateor uobis, non officio segnibus, sed exigentibus reddo.