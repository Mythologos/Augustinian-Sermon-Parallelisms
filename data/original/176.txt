<176 1>
de diuinis lectionibus quod dominus admonere dignatur, intenti audite, fratres, illo dante, me ministrante.
primam lectionem audiuimus apostoli:
fidelis sermo et omni acceptione dignus, quia Christus Iesus uenit in mundum peccatores saluos facere, quorum primus ego sum.
sed ideo misericordiam consecutus sum, ut in me ostenderet Christus Iesus omnem longanimitatem suam, ad informationem eorum qui credituri sunt illi in uitam aeternam.
hoc de apostolica lectione percepimus.
deinde cantauimus Psalmum, exhortantes nos inuicem, una uoce, uno corde dicentes, uenite adoremus, et prosternamur ei, et fleamus coram domino qui fecit nos:
et ibi praeueniamus faciem eius in confessione, et in Psalmis iubilemus ei.
post haec, euangelica lectio decem leprosos mundatos nobis ostendit, et unum ex eis alienigenam gratias agentem mundatori suo.
has tres lectiones, quantum pro tempore possumus, pertractemus, dicentes pauca de singulis; et quantum conari possumus, adiuuante domino, non in aliqua earum sic immorantes, ut aliis duabus impedimentum afferamus.
<176 2>
proponit nobis apostolus scientiam gratiarum actionis.
mementote quid ultima euangelica lectio resonet, quomodo Iesus dominus laudat gratias agentem, ingratos improbat, mundatos in cute, leprosos in corde.
quid ergo apostolus?
fidelis, inquit, sermo et omni acceptione dignus.
quis est iste sermo?
quia Christus Iesus uenit in mundum, utquid?
peccatores saluos facere.
quid tu?
quorum primus ego sum.
qui dicit, uel non sum peccator, uel non fui, ingratus est saluatori.
nullus hominum in ista quae ex Adam defluit massa mortalium, nullus omnino hominum non aegrotus, nullus sine gratia Christi sanatus.
quid de paruulis pueris, si ex Adam aegroti?
nam et ipsi portantur ad ecclesiam:
et si pedibus illuc currere non possunt, alienis pedibus currunt, ut sanentur.
accommodat illis mater ecclesia aliorum pedes ut ueniant, aliorum cor ut credant, aliorum linguam ut fateantur:
ut quoniam quod aegri sunt alio peccante praegrauantur, sic cum hi sani sunt, alio pro eis confitente saluentur.
nemo ergo uobis susurret doctrinas alienas.
hoc ecclesia semper habuit, semper tenuit:
hoc a maiorem fide percepit; hoc usque in finem perseueranter custodit.
quoniam non est opus sanis medicus, sed aegrotantibus.
quid necessarium ergo habuit infans Christum, si non aegrotat?
si sanus est, quare per eos qui eum diligunt, medicum quaerit?
si quando portantur infantes, dicuntur omnino nullum propaginis habere peccatum, et ueniunt ad Christum; quare non eis dicitur in ecclesia qui eos apportant, auferte hinc innocentes istos:
non est opus sanis medicus, sed male habentibus; non uenit Christus uocare iustos, sed peccatores?
nunquam dictum est:
sed nec aliquando dicetur.
quisque ergo quod potest, fratres, loquatur pro eo qui loqui pro se non potest.
pro magno commendantur episcopis patrimonia pupillorum, quanto magis gratia paruulorum?
pupillum tuetur episcopus, ne mortuis parentibus ab extraneis opprimatur.
clamet plus pro paruulo, cui timet ne a parentibus occidatur:
clamet cum apostolo, fidelis sermo et omni acceptione dignus, quia Christus Iesus uenit in mundum, nullam aliam ob causam, nisi peccatores saluos facere.
qui uenit ad Christum, habet quod in eo sanetur:
qui non habet, non est causa quare medico offeratur.
eligant parentes unum de duobus:
aut confiteantur in paruulis suis sanari peccatum, aut eos medico offerre desinant.
hoc nihil est aliud quam uelle medico sanum offerre.
quid offers?
baptizandum.
quem?
infantem.
cui offers?
Christo.
ei certe qui uenit in mundum?
ita, inquit.
quare uenit in mundum?
peccatores saluos facere.
ergo quem offers, habet quod in illo saluum fiat?
si dixeris, habet; confitendo deles:
si dixeris.
non habet; negando tenes.
<176 3>
peccatores, inquit, saluos facere, quorum primus ego sum.
ante Paulum non erant peccatores?
certe uel ipse Adam ante omnes, et plena peccatoribus terra deleta diluuio, et deinceps quam multi.
unde uerum est, ego primus sum?
primum se dixit, non peccatorum ordine, sed peccati magnitudine.
magnitudinem peccati sui attendit, unde se primum dixit peccatorum; quomodo dicuntur inter aduocatos, uerbi gratia, primi:
primus est iste, non quia plures annos habet, ex quo causas agit; sed quia ex quo coepit, ceteros superauit.
dicat ergo apostolus alio loco unde primus sit peccatorum:
ego, inquit, sum nouissimus apostolorum, qui non sum dignus uocari apostolus, quia persecutus sum ecclesiam dei.
nemo acrior inter persecutores:
ergo nemo prior inter peccatores.
<176 4>
sed misericordiam, inquit, consecutus sum.
et quare sit misericordiam consecutus, exponit causam:
ut in me, inquit, ostenderet Christus Iesus omnem longanimitatem, ad informationem eorum qui credituri sunt illi in uitam aeternam.
Christus, inquit, daturus ueniam conuersis ad se peccatoribus usque ad inimicos suos, me primo elegit acriorem inimicum; quem cum sanaret, nemo in ceteris desperaret.
faciunt hoc medici:
quando ad ea loca ueniunt ubi ignoti sunt, quos curent primitus eligunt desperatos; ut in eis et beneuolentiam exerceant, et commendent doctrinam; ut unusquisque in illo loco dicat proximo suo, uade ad illum medicum; securus esto, sanat te.
et ille, me sanat?
non uides quid patiar?
ego noui quid simile:
tu quod pateris, et ego quidem passus sum.
sic dicit Paulus unicuique aegroto, et de se uolenti desperare:
qui curauit me, misit me ad te, et dixit mihi, illi desperanti uade, et dic quid habuisti, quid in te sanaui, quam cito sanaui.
de caelo uocaui, una uoce percussi et deieci, alia erexi et elegi, tertia impleui et misi, quarta liberaui et coronaui.
uade, dic aegrotis, clama desperatis:
fidelis sermo, et omni acceptione dignus, quia Christus Iesus uenit in mundum peccatores saluos facere.
quid timetis?
quid trepidatis?
quorum primus ego sum.
ego, inquit, uobis loquor, sanus aegrotantibus, stans iacentibus, securus desperantibus.
ideo enim misericordiam consecutus sum, ut in me ostenderet Christus Iesus omnem longanimitatem.
morbum meum diu pertulit, et sic abstulit; tanquam bonus medicus phreneticum patienter tolerauit, sustinuit me ferientem se, donauit mihi feriri pro se.
omnem, inquit, longanimitatem ostendit in me, ad informationem eorum qui credituri sunt illi in uitam aeternam.
<176 5>
nolite ergo, desperare.
aegroti estis, accedite ad eum, et sanamini:
caeci estis, accedite ad eum, et illuminamini.
et qui sani estis, ei gratias agite:
et qui aegrotatis, ad eum sanandi currite:
dicite omnes, uenite adoremus, et prosternamur ei, et ploremus coram domino qui fecit nos, et homines, et saluos.
nam si ille nos fecit homines, nos autem ipsi nos fecimus saluos; aliquid illo melius fecimus.
melior est enim saluus homo, quam quilibet homo.
si ergo te deus fecit hominem, et tu te fecisti bonum hominem; quod tu fecisti melius est.
noli te extollere super deum:
subde te deo, adora, prosternere, confitere illi qui fecit te:
quia nemo recreat, nisi qui creat; nemo reficit, nisi qui fecit.
hoc et in alio Psalmo:
ipse fecit nos, et non ipsi nos.
sane quando te fecit, quid tu faceres non habebas:
quando autem iam es, habes et tu ipse quod facias; ad medicum curras, medicum implores, qui ubique est.
et ut implorares, excitauit cor tuum, et posse implorare donauit tibi; deus est enim, inquit, qui operatur in uobis et uelle, et operari, pro bona uoluntate.
quia ut haberes bonam uoluntatem, illius uocatio praecessit.
clama, deus meus, misericordia eius praeueniet me.
ut esses, ut sentires, ut audires, ut consentires, praeuenit te misericordia eius.
praeuenit te in omnibus:
praeueni et tu in aliquo iram eius.
in quo, inquis, in quo?
confitere ista omnia a deo te habere quidquid boni habes, a te quidquid mali.
ne in bonis tuis illum contemnas, te laudes; ne in malis tuis illum accuses, te excuses:
ipsa est uera confessio.
ille qui in tantis bonis praeuenit te, uenturus est ad te, et inspecturus dona sua et mala tua; quomodo bono eius usus fueris, inspicit te.
ergo quia in omnibus istis donis praeuenit te, uide in quo tu praeuenias faciem uenturi:
audi Psalmum, praeueniamus faciem eius in confessione.
praeueniamus faciem eius:
antequam ueniat, propitietur; antequam adsit, placetur.
habes enim sacerdotem per quem possis placare deum tuum, et ipse cum patre deus est ad te, qui homo est propter te.
ita iubilabis in Psalmis, praeueniens faciem eius in confessione.
iubila in Psalmo:
praeueniens faciem eius in confessione, accusa te; iubilans in Psalmo, lauda illum.
accusando te, et laudando eum qui fecit te; ueniet qui mortuus est pro te, et uiuificabit te.
<176 6>
hoc tenete, in hoc persistite.
nemo uariet, nemo leprosus sit.
doctrina inconstans, non habens unum colorem, mentis lepram significat:
et istam Christus mundat.
forte in aliquo uariasti, et inspexisti, et in melius sententiam commutasti; et quod uarium erat, unius coloris effectum est.
noli tibi tribuere, ne sis inter nouem qui gratias non egerunt.
unus egit gratias:
ceteri Iudaei erant:
ille alienigena erat, gentes alienigenas significabat, numerus ille Christo decimas dedit.
illi ergo debemus quod sumus, quod uiuimus, quod intelligimus:
quod homines sumus, quod bene uiximus, quod recte intelleximus, illi debemus.
nostrum nihil, nisi peccatum quod habemus.
quid enim habes, quod non accepisti?
uos ergo, maxime qui scitis quid audiatis, curandum ab aegritudine, mundatum a uarietate sursum cor ponite, et deo gratias agite.