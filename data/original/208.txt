<208 1>
solemne tempus aduenit, quo uestram commoneamus et exhortemur in domino caritatem:
quanquam ipsum tempus, etiam tacentibus nobis, satis uos admoneat et hortetur, ut ieiuniis et orationibus et eleemosynis solito instantius et alacrius ferueatis.
sed ministerium nostri sermonis accedit, ut et uocis huius tuba, uires suas spiritus uester aduersus carnem dimicaturus accipiat.
sint ergo uestra ieiunia sine litibus, clamoribus, caedibus:
ut etiam qui sub iugo uestro sunt, remissionem cautam sentiant et benignam; ut aspera seueritas refrenetur, non ut salubris disciplina soluatur.
cum uero aliquo genere ciborum etiam concessorum atque licitorum, causa castigandi corporis abstinetis, mementote omnia munda mundis:
ne quid putetis immundum, nisi quod infidelitas inquinauerit.
immundis enim et infidelibus, ait apostolus, nihil est mundum.
sed plane fidelium corpora cum seruituti subiiciuntur, proficit spirituali saluti, quidquid corporali minuitur uoluptati.
ideoque cauendum est, ne pretiosas escas uel pro aliis alias, uel etiam pretiosiores sine carnibus animalium requiratis.
cum enim corpus castigatur, et seruituti subiicitur, restringendae sunt deliciae, non mutandae.
quid enim interest in quali cibo concupiscentia immoderata culpetur?
non utique de solis carnibus, sed etiam de quibusdam pomis et agriculturae alimentis Israelitarum concupiscentia diuina uoce damnata est.
et Esau, non propter offam suillam, sed propter lenticulam defricatam, sua primogenita perdidit.
ut omittam quid esuriens dominus tentatori etiam de ipso pane responderit:
qui certe non suam carnem quasi rebellem domabat, sed quid in talibus tentationibus respondere debeamus misericorditer admonebat.
quapropter, carissimi, a quibuscumque cibis uobis placuerit abstinere; mementote ut propositum uestrum pia temperantia conseruetis, non ut dei creaturam sacrilego errore damnetis.
quicumque etiam estis coniugibus alligati, nunc maxime apostolica monita nolite contemnere, ut inuicem abstineatis ad tempus, ut uacetis orationibus.
quod enim et aliis diebus utiliter fit, nimis inuerecundum est si modo non fiat.
arbitror onerosum non esse debere, anniuersaria obseruatione solemnibus diebus hoc facere coniugatos, quod uiduae ex quadam uitae parte professae sunt, quod tota uita sanctae uirgines susceperunt.
<208 2>
iam uero eleemosynas his diebus augere, quodam modo ex debito est.
ubi enim iustius quam miserendo impenditis, quod uobis abstinendo demitis?
et quid iniquius, quam ut quod minus erogat abstinentia, seruet permanens auaritia, aut consumat dilata luxuria?
intendite itaque quibus debeatis quod uobis denegatis; ut quod detrahit temperantia uoluptati, addat misericordia caritati.
quid iam dicam de illo opere misericordiae, ubi nihil de apothecis, nihil de sacculo impenditur, sed ex corde dimittitur; quod magis si maneat, quam si recedat, incipit esse damnosum?
iram dico aduersus aliquem in corde seruatam.
quid autem stultius, quam inimicum forinsecus deuitare, et multo peiorem in praecordiis intimis retinere?
unde apostolus dicit, sol non occidat super iracundiam uestram; moxque subiungit, neque detis locum diabolo.
tanquam hoc agat, qui non cito iram pellit ex animo, ut per illam uelut per ianuam aditum praestet diabolo.
primitus itaque agendum est, ut super iram non occidat iste sol; ne deserat ipsam mentem iustitiae sol.
sed in cuius pectore adhuc usque permansit, pellat eam saltem iam proximus dies dominicae passionis, qui non est iratus interfectoribus suis, pro quibus in ligno pendens et precem fudit et sanguinem.
in cuiuscumque ergo uestrum pectore usque ad istos sanctos dies fronte impudentissima perdurauit, nunc inde saltem ira discedat, ut oratio secura procedat:
nec offendat, aut palpitet, aut sub conscientiae stimulis obmutescat, cum ad eum locum uenerit, ubi dicendum est, dimitte nobis debita nostra, sicut et nos dimittimus debitoribus nostris.
aliquid petituri estis ne uobis retribuatur, et aliquid ut tribuatur.
remittite ergo, et remittetur uobis:
date, et dabitur uobis.
haec, fratres, etiamsi non admoneam, perpetua mediatione curare debetis.
cum uero tot diuinorum testimoniorum ministra uox nostra diei quoque praesentis celebritate iuuetur; timere non debeo ne me, uel potius omnium dominum in me, aliquis uestrum forte contemnat:
sed sperare potius quod grex eius agnoscens eius esse quod dicitur, eum efficaciter exaudiendus exaudiat.