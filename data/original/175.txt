<175 1>
quod lectum est modo de sancto euangelio, hoc et Paulus apostolus dicit, cuius uerba ista sunt:
fidelis sermo et omni acceptione dignus, quia Christus Iesus uenit in mundum peccatores saluos facere, quorum primus ego sum.
nulla causa fuit ueniendi Christo domino, nisi peccatores saluos facere.
tolle morbos, tolle uulnera, et nulla causa est medicinae.
si uenit de caelo magnus medicus, magnus per totum orbem terrae iacebat aegrotus.
ipse aegrotus genus humanum est.
sed non omnium est fides.
nouit dominus qui sunt eius.
superbiebant Iudaei, extollebant se, alta sapiebant, iustos se putabant, et dominum colligentem peccatores insuper accusabant.
qui ergo superbiebant et alta sapiebant, relicti sunt in montibus, ad nonaginta nouem pertinent.
quid est, relicti sunt in montibus?
relicti sunt in timore terreno.
quid est, ad nonaginta nouem pertinent?
in sinistra sunt, non in dextera.
nonaginta enim et nouem in sinistra numerantur; unum adde, ad dexteram transitur.
uenit ergo, ut ipse alio loco dicit, uenit filius hominis quaerere et saluare quod perierat.
totum enim perierat:
ex quo peccauit unus, ubi erat totum periit totum.
sed uenit unus sine peccato, qui saluos faceret a peccato.
isti autem superbiendo, quod est peius, et aegrotabant, et sanos se esse credebant.
<175 2>
periculosius aegrotant, qui mentem febribus perdiderunt.
illi rident, et sani plorant.
ridet enim phreneticus; sed non est sanus.
porro autem qui mentis est sanae, plorat phreneticum ridentem.
primum, si duo ista proponas, quid est melius, ridere, an plorare?
quis non sibi eligat ridere?
denique propter dolorem salubrem poenitentiae, in fletu dominus posuit officium, in risu beneficium.
quomodo?
quando ait in euangelio, beati qui plorant, quoniam ridebunt.
ergo in ploratu officium est, in risu est praemium sapientiae.
risum enim pro gaudio posuit, non cachinnationem, sed exsultationem.
ergo si duo ista proponas, et quaeras quid horum sit melius, ridere, an plorare; omnis homo plorare non uult, et ridere uult.
porro si addas personas ad istos affectus, et ita proponas cum personis, quid est melius, ridere phreneticum, an plorare sanum?
eligit sibi homo fletum cum sanitate, quam risum cum amentia.
tantum ualet mentis sanitas, ut etiam cum planctu eligatur.
isti ergo qui sanos se putabant, multo periculosius et desperatius aegrotabant; et ipsa aegritudine qua mentes perdiderant, etiam medicum caedebant.
parum est, caedebant:
dicam totum; non solum caedebant, sed etiam occidebant.
ille autem etiam cum occideretur, medicus erat, uapulabat, et curabat; patiebatur phreneticum, nec deserebat aegrotum:
tenebatur, alligabatur, colaphis percutiebatur, arundine plagas accipiebat, irridebatur, insultabatur ei, postremo audiebatur, damnabatur, ligno suspendebatur, undique circumfremebatur; et medicus erat.
<175 3>
agnoscis phreneticos, agnosce et medicum.
pater, ignosce illis, quia nesciunt quid faciunt.
illi perdita mente saeuiebant, et medici sanguinem saeuiendo fundebant:
ille autem etiam de ipso sanguine suo aegrotis medicamenta faciebat.
non enim uere frustra dixit, pater, ignosce illis, quia nesciunt quid faciunt.
orat christianus, et exauditur; orat Christus, et non exauditur?
nam qui exaudit cum patre, quia deus est, quomodo non exauditur homo, quod pro nobis factus est?
prorsus exauditus est.
ibi erant, ibi saeuiebant:
de his erant qui reprehendebant eum, et dicebant, ecce cum publicanis et peccatoribus conuescitur.
erant in ipso populo, a quo ipse medicus occidebatur, et in eius sanguine etiam ipsis antidotum parabatur.
cum enim dominus non solum sanguinem funderet, uerum etiam ipsam suam mortem ad medicamenti confectionem impenderet; resurrexit ad demonstrandum resurrectionis exemplum.
patientia sua passus est, ut doceret patientiam nostram; et in resurrectione sua praemium patientiae demonstrauit.
item, ut nostis, et omnes confitemur, ascendit in caelum, deinde ab eo spiritus sanctus est missus, ante promissus.
dixerat enim discipulis suis:
sedete in ciuitate, donec induamini uirtute ex alto.
uenit ergo et promissio ipsius, uenit spiritus sanctus, impleuit discipulos, coeperunt loqui linguis omnium gentium:
signum in illis procedebat unitatis.
loquebatur enim tunc unus homo omnibus linguis; quia locutura erat unitas ecclesiae in omnibus linguis.
expauerunt qui audiebant.
nouerant enim homines idiotas fuisse, unius tantum linguae; et mirabantur ac stupebant, quod unius linguae homines, uel ut multum duarum, linguis omnium gentium loquerentur:
suspensi sunt stupore, perdiderunt elationem, de monte facti sunt ualles.
iam si humiles sunt, ualles sunt; quod infuderis capiunt, non dimittunt.
si uenerit aqua super altitudinem, decurrit et defluit:
si uenerit aqua ad concauum et humilem locum, et capitur et stat.
tales iam illi erant; stupebant, mirabantur, perdiderant saeuitiam.
<175 4>
denique loquente sibi Petro, compuncti sunt, et factum est in illis quod Psalmus praedixerat:
conuersus sum in aerumnam, cum configeretur spina.
quid est spina?
compunctio poenitentiae.
sic habes et uerba ipsa scripturae in actibus apostolorum:
compuncti sunt corde, et dixerunt ad apostolos, quid faciemus?
quare dixerunt, quid faciemus?
nouimus quid fecimus:
quid faciemus?
quantum ad nostrum factum attinet, desperatio est salutis:
sit ergo in uestro consilio, si fieri potest, spes aliqua sanitatis.
nouimus quid fecerimus, dicite quid faciamus.
quid est quod fecimus?
non enim quemcumque hominem occidimus; et multum mali fecissemus, si quemcumque hominem innocentem occidissemus.
latronem elegimus, innocentem occidimus; mortuum elegimus, medicum occidimus:
dicite, quid faciemus?
et Petrus:
agite poenitentiam, et baptizetur unusquisque uestrum in nomine domini nostri Iesu Christi; ut transeatis de nonaginta nouem ad centum:
quia cum nonaginta et nouem essetis, poenitentiam uobis necessariam non putabatis, et domino colligenti peccatores et uolenti eos facere poenitentes, insuper insultabatis.
modo ergo compuncti, quia cognouistis peccatum uestrum, agite poenitentiam, et baptizetur unusquisque uestrum in nomine domini nostri Iesu Christi; baptizetur in eius nomine quem occidistis sine crimine:
et remittuntur uobis peccata uestra.
reducti sunt in spem:
doluerunt, gemuerunt conuersi sunt, sanati sunt.
ipsi erant illi; pater, ignosce illis, quia nesciunt quid faciunt.
<175 5>
unusquisque ergo, carissimi, quando audit dominum Iesum Christum non uenisse propter iustos, sed propter peccatores, non amet esse peccator:
ne forte dicat in corde suo, si iustus fuero, non me amat Christus; si peccator fuero, amat me:
quia propter peccatores descendit, non propter iustos.
respondet enim tibi:
si medicum agnouisti, febrem quare non timuisti?
utique medicus ad aegrotum uenit, constat:
sed ideo uenit medicus ad aegrotum, ne ille sit semper aegrotus.
quid ergo dicimus?
quid pronuntiamus?
quid definimus?
aegrotum amat medicus, an sanum?
quod uult facere amat; non quod inuenit.
ad aegrotum quidem uenit, ad sanum non uenit:
noli attendere quia ad illum uenit, ad illum non uenit; plus enim amat sanum, quam aegrotum.
nam, ut noueritis quia plus amat sanum, quam aegrotum; numquid faceret quod odisset?
<175 6>
ergo Paulum apostolum attende:
fidelis sermo et omni acceptione dignus, quia Christus Iesus uenit in mundum peccatores saluos facere, quorum primus ego sum.
dixit, quorum primus ego sum.
quomodo erat primus?
ante illum non fuerunt peccatores tot Iudaei?
ante illum non fuerunt peccatores in genere humano?
ante illum in omnibus hominibus nemo peccato tenebatur?
Adam non ante illum fuit, qui primus peccauit, et nos omnes in mortem praecipitauit?
quid est, quorum primus ego sum?
ad quos uenit, primus ego sum?
sed nec hoc uerum est.
primus electus est Petrus, primus Andreas, primi alii apostoli; tu apostolus es nouissimus:
quomodo dicis, quorum primus ego sum?
ergo apostolus nouissimus, primus peccator.
et hoc quomodo primus peccator?
ante te peccauit Petrus, quando ipsum dominum ter negauit.
nolo dicere, quia et ipse nisi peccator inuentus esset, de sinistra ad dexteram non transisset.
<175 7>
quid est ergo, quorum primus ego sum?
quia omnibus peior sum.
ergo peiorem uoluit intelligi primum.
quomodo in artificibus, quicumque uult aedificare, quid dicit?
quis est hic primus structor?
quis est primus faber?
aut si curari uult, quis est hic primus medicus?
non utique interrogat quis prior sit aetate, aut quis prior sit professione; sed quis prior sit arte.
quomodo illi in arte primi, sic iste in iniquitate primus.
quare Paulus in iniquitate primus?
recolite Saulum, et inuenietis.
attenditis Paulum, obliti estis Saulum:
attenditis ad pastorem, obliti estis lupum.
nonne ille est cui ad lapidandum Stephanum manus una non sufficiebat, et aliorum uestimenta seruabat?
nonne ipse est qui ecclesiam ubique persequebatur?
nonne ipse est qui litteras acceperat a principibus sacerdotum?
quia parum illi erat persequi christianos, qui erant in Ierusalem; sed uolebat ad alia loca uenire, ubi eos inueniret, et ligaret, et puniendos adduceret.
nonne cum iter agens spirat et anhelat caedes, de caelo percussus est, et uocem domini ad salutem fulminatus audiuit?
dum ambulat, prosternitur; ut uideat, excaecatur.
ipse est ergo qui primus erat persecutor, illo peior non fuit.
<175 8>
audite unde plus intelligatis.
Ananiae loquebatur ipse dominus Christus, iam illo prostrato, iam erecto:
et dicebat ei, uade ad uicum illum, ibi inuenies Saulum a Tarsis Ciliciae, loquere ei.
quoniam uidit uirum Ananiam intrantem ad se, et baptizantem se.
ille audiuit nomen Sauli, et inter manus ipsius medici tremuit.
quod est autem dulcius, Saulus unde uocaretur, credo quia recolitis, et propter eos qui non recolunt, commemorem.
Saul erat ille persecutor Dauid.
in Dauid Christus erat, in Dauid Christus praefigurabatur, in Saule Saulus praefigurabatur:
tanquam Dauid Sauli de caelo, Saule Saule, quid me persequeris?
Ananias ouis interpretatur:
loquebatur oui pastor, et timebat ouis lupum.
tanta huius lupi fama praecesserat, ut non se putaret tutam ouis, nec inter manus pastoris.
et dominus ad illum, quasi ad ouem trementem.
ille enim cum audisset hoc, dixit:
domine, audiui de isto homine quanta mala fecit sanctis tuis in Ierusalem, et modo dicitur epistolas accepisse a principibus sacerdotum, ut quoscumque tenuerit, alligatos ducat.
quo me mittis?
ouem ad lupum?
sed ille non audiuit hanc excusationem.
iam enim dixerat paucis ouiculis suis:
ecce ego mitto uos sicut oues in medio luporum.
si missae sunt oues in medio luporum, quare trepidas ire, Anania, ad eum qui iam non est lupus?
lupum timebas:
sed respondet tibi dominus deus tuus, de lupo ouem feci; facio de oue pastorem.
<175 9>
quomodo ergo ipse Saulus postea Paulus gratulatur se ad dei peruenisse misericordiam, quia primus, hoc est excellens in peccatis inuentus est:
et tamen misericordiam consecutus sum, ut in me ostenderet Christus Iesus omnem longanimitatem, propter eos qui credituri sunt illi in uitam aeternam:
ut dicant sibi omnes, si Paulus sanatus est, ego quare despero?
si a tanto medico tam desperatus aeger sanatus est, ego cur uulneribus meis illas manus non aptabo?
ad illas manus non festinabo?
ut hoc dicerent homines, ideo Saulus factus est ex persecutore apostolus.
quia quo uenit medicus, quaerit aliquem ibi desperatum, et ipsum sanat:
et si pauperrimum inueniat, tamen desperatum inueniat; non ibi quaerit mercedem, sed commendat artem.
dicam ergo quod coeperam.
quomodo ergo Saulus congratulatur se a Christo, quia peccator erat, assumptum atque sanatum, nec dixit, maneam in peccato, quia propter me uenit Christus, non propter iustum:
ita etiam tu, qui audieras quia Christus propter peccatores uenit, noli tibi dormire in dulci stratu; sed audi ipsum Paulum dicentem, surge, qui dormis, et exsurge a mortuis, et illuminabit te Christus.
noli amare stratum peccati.
totum stratum eius uertisti in infirmitate eius, dictum est antea.
surge, sanus esto, sanitatem ama, et noli rursus per superbiam de dextera ire ad sinistram, de ualle ad montem, de humilitate ad tumorem.
cum factus fueris sanus, id est, cum iuste coeperis uiuere, deo tribue, non tibi.
non enim laudando te, saluus factus es; sed contra te pronuntiando.
nam si te laudaueris per superbiam, grauius aegrotabis.
omnis enim qui se exaltat, humiliabitur; et qui se humiliat, exaltabitur.
conuersi ad dominum.