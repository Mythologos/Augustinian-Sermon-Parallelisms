<178 1>
beati apostoli epistola cum legeretur de constituendis episcopis, commemorauit nos sine dubio respicere in nos:
et uos commemorauit non iudicare nos; maxime quia omnes audiuimus capituli euangelii recentis lectionis nouissimam sententiam:
nolite iudicare personaliter, sed iustum iudicium iudicate.
personam itaque iudicando nemo accipit alienam, si non accipit suam.
beatus apostolus ait quodam loco:
non sic pugno, quasi aerem caedens:
sed castigo corpus meum, et in seruitutem redigo; ne forte aliis praedicans, ipse reprobus inueniar.
suo timore nos terruit.
quid enim faciet agnus ubi aries tremit?
inter multa ergo, quibus scripsit apostolus, qualis esse episcopus debeat, etiam illud audiuimus, unde modo forsitan loqui et disputare sufficiat.
si enim singula discutere, et de singulis, ut dignum est, disputare conemur; nec nostrae uires sufficiunt ad loquendum, nec uestrae ad audiendum.
quid ergo est quod uolo dicere, si adiuuet me qui terruit me?
inter cetera ait episcopum potentem esse debere in doctrina sana, ut contradicentes redarguere possit.
magnum opus est, grauis sarcina, cliuus arduus.
sed sperabo, inquit, in deum, quoniam ipse liberabit me de laqueo uenantium, et a uerbo aspero.
nulla enim causa est, quae magis faciat hominem dispensatorem dei pigriorem ad redarguendos contradicentes, quam timor uerbi asperi.
<178 2>
prius ergo quid sit, contradicentes redarguere, ut dominus donauerit, exponam uobis.
contradicentes non uno modo intelligendi sunt.
paucissimi enim nobis contradicunt loquendo:
sed multi male uiuendo.
quando mihi audet dicere christianus, bonum esse rapere res alienas; quandoquidem non audet dicere, bonum esse tenaciter seruare res suas?
numquid enim diues ille, cui successerat regio, et non inueniebat ubi poneret fructus suos, et se consilium inuenisse gaudebat destruendi ueteres apothecas, et construendi nouas ampliores, ut impleret eas, et diceret animae suae, anima, habes multa bona in multum tempus, laetare, iucundare, satiare:
numquid ergo iste diues aliena quaerebat?
fructus suos colligere disponebat, ubi poneret consulebat, non de cuiusquam uicini agris, non limite perturbato, non spoliato paupere, non circumuento simplice, sed tantummodo de suis colligendis cogitabat.
audite quid audierit, qui tenaciter seruabat sua; et hinc intelligite quid exspectent, qui rapiunt aliena.
cum ergo se prudentissimum consilium inuenisse arbitraretur, de apothecis ueteribus angustis deiiciendis, et amplioribus nouis aedificandis, et omnibus suis fructibus colligendis et recondendis, non alienis concupiscendis atque rapiendis; ait illi deus, stulte:
ubi tibi sapiens uideris, ibi stulte.
stulte, inquit, hac nocte repetunt a te animam tuam; haec quae praeparasti cuius erunt?
si seruaueris, tua non erunt:
si erogaueris, tua erunt.
quid, inquit, reponis, quod relicturus es?
ecce increpatus est stultus male recondens.
si stultus est qui recondit sua, uos inuenite nomen ei qui tollit aliena.
si sordidus est reconditor suorum, ulcerosus est raptor alienorum.
sed non qualis ille ulcerosus, qui iacebat ante ianuam diuitis, et cuius canes linguebant ulcera.
ille enim ulcerosus erat in corpore; raptor, in corde.
<178 3>
fortassis aliquis respondeat, et dicat:
non ualde magna poena erat illi homini, cui dixit deus, stulte.
non sic dicit deus, stulte, quomodo homo dicit.
tale in quemquam dei uerbum, iudicium est.
numquid enim deus stultis daturus est regnum caelorum?
quibus autem non est daturus regnum caelorum, quid eis restat, nisi poena gehennarum?
coniicere hoc uidemur:
aperte hoc manifesteque uideamus.
nam et ille diues, ante cuius ianuam iacebat pauperrimus ulcerosus, non est dictus raptor rerum alienarum.
erat quidam diues, inquit, qui induebatur purpura et bysso, et epulabatur quotidie splendide.
diues, inquit, erat:
non dixit, calumniator; non dixit, pauperum oppressor; non dixit, rerum alienarum raptor, aut delator, aut receptor; non dixit, pupillorum spoliator; non dixit, uiduarum persecutor; nihil horum:
sed, erat quidam diues.
quid magnum est?
diues erat, de suo diues erat.
cui aliquid tulerat?
an forte ille auferret, et dominus de illo reticeret, et personam eius acciperet, si crimina eius absconderet, qui nobis dicit, nolite personaliter iudicare?
si uis ergo audire crimen diuitis illius, noli amplius quaerere, quam audis a ueritate.
diues erat; induebatur purpura et bysso, et epulabatur quotidie splendide.
quod ergo eius crimen?
iacens ante ianuam ulcerosus, et non adiutus.
hoc enim aperte de illo dictum est, quod immisericors erat.
numquid enim, carissimi, si pauper ille ante ianuam iacens sufficientem panem a diuite acciperet, diceretur de illo quia cupiebat saturari de micis quae cadebant de mensa diuitis?
propter hanc solam inhumanitatem, qua contemnebat pauperem ante ianuam suam iacentem, nec congrue digneque pascebat, mortuus est et sepultus; et cum apud inferos in tormentis esset, leuauit oculos suos, et uidit pauperem in sinu Abrahae.
et quid pluribus immorer?
desiderauit guttam, qui non dedit micam:
non accepit iusta sententia, qui non dedit crudeli auaritia.
si haec ergo poena est auarorum, quae poena raptorum?
<178 4>
sed ait mihi raptor rerum alienarum:
ego similis illius diuitis non sum.
agapes facio, uinctis in carcere uictum mitto, nudos uestio, peregrinos suscipio.
dare te putas?
tollere noli, et dedisti.
cui dederis, gaudet; cui abstuleris, plorat:
quem duorum istorum exauditurus est dominus?
dicis ei cui dederis:
gratias age quia accepisti.
sed alter tibi ex alia parte dicit:
ego gemo cui abstulisti.
et pene totum tenuisti, et exiguum illi dedisti.
si ergo quod alteri abstulisti egentibus dedisses, nec talia opera diligit deus.
dicit tibi deus:
stulte, iussi ut dares, sed non de alieno.
si habes, da de tuo:
si non habes quod des de tuo, melius nulli dabis, quam alteros spoliabis.
dicturus est dominus Christus, cum in iudicio suo sederit, et alios ad dexteram et ad sinistram alios separauerit, bene operantibus:
uenite, benedicti patris mei, percipite regnum; sterilibus autem, qui nihil boni in pauperes operati sunt:
ite in ignem aeternum.
et quae dicturus est bonis?
esuriui enim, et dedistis mihi manducare, et cetera.
et respondebunt illi:
domine, quando te uidimus esurientem?
et ille ad eos:
cum uni ex minimis meis fecistis, mihi fecistis.
intellige ergo, stulte, qui uis eleemosynam facere de rapina, quoniam si quando pascis christianum, pascis Christum; quando spolias christianum, spolias Christum.
attendite quid sinistris dicturus est:
ite in ignem aeternum.
quare?
esuriui enim, et non dedistis mihi manducare; nudus fui, et non uestistis me.
ite.
quo?
in ignem aeternum.
prorsus ite.
quare?
nudus fui, et non uestistis me.
si ergo in ignem aeternum ibit cui dicturus est Christus, nudus fui, et non uestisti me; quem locum in igne aeterno habebit cui dicturus est, uestitus fui, et spoliasti me?
<178 5>
hic fortasse ut euadas hanc uocem, ne dicat tibi Christus, uestitus fui, et spoliasti me; mutata consuetudine, cogitas spoliare paganum, et uestire christianum.
et hic respondebit tibi Christus, imo nunc respondebit tibi per seruum qualemcumque ministrum suum:
respondebit tibi Christus, et dicet, etiam hic parce damnis meis.
cum enim christianus spolias paganum, impedis fieri christianum.
etiam et hic fortasse respondebis adhuc:
ego non odio poenam ingero, sed dilectione potius disciplinae:
ideo spolio paganum, ut per hanc asperam et salubrem disciplinam faciam christianum.
audirem et crederem, si quod abstulisti pagano, redderes christiano.
<178 6>
diximus contra unum uitium rapinarum, quo res humanae usquequaque uastantur:
diximus, et nemo nobis contradicit.
quis enim audet apertissimae loquendo contradicere ueritati?
non ergo facimus quod apostolus monuit, non contradicentes redarguimus; obedientes alloquimur, laudantes instruimus; non contradicentes redarguimus.
ita uero non contradicunt lingua, sed uita.
moneo, rapit; doceo, rapit; praecipio, rapit; arguo, rapit:
quomodo non contradicit?
dicam ergo quod de hac re sufficere existimo.
abstinete uos, fratres, abstinete uos, filii, abstinete uos a consuetudine rapiendi:
et uos qui sub manibus raptorum gemitis, abstinete uos a cupiditate rapiendi.
alius potens est, et rapit:
tu in manu raptoris gemis; quia rapere non potes, ideo non facis.
habeto facultatem, et ibi laudabo domitam cupiditatem.
<178 7>
beatum sancta scriptura dicit, qui post aurum non abiit; qui potuit transgredi, et non est transgressus; qui facere mala potuit, et non fecit.
tu autem dicis, nunquam negaui rem alienam.
quia forte nemo tibi commendauit; aut forte commendauit, sed sub testibus commendauit.
dic mihi, reddidisti, quando a solo solus, ubi deus inter uos fuerat, accepisti?
si tunc reddidisti, si mortuo qui commendauit, nescienti filio reddidisti; tunc te laudabo, quia post aurum non isti; quia potuisti transgredi, et non es transgressus; quia potuisti mala facere, et non fecisti.
si forte alienum sacculum solidorum, ubi nemo te uidit, in uia inuenisti, et sine ulla mora cuius fuerat reddidisti.
eia, fratres, redite ad uos, inspicite uos, interrogate uos, uera respondete uobis, et iudicate uos non secundum personam, sed iustum iudicium iudicate.
ecce christianus es, ecclesiam frequentas, uerbum dei audis, de lectione uerbi dei laetissime commoueris.
tu laudas tractantem, ego quaero facientem:
tu, inquam, laudas dicentem, ego quaero facientem.
christianus es, frequentas ecclesiam, amas uerbum dei, et libenter audis.
ecce hoc quod propono, in eo te examina, in eo te appende, in eo ascende mentis tuae tribunal, et constitue te ante te, et iudica te:
et si prauum inueneris, corrige te.
propono ergo.
deus dicit in lege sua, inuentionem esse reddendam:
deus in lege sua dicit, quam primo populo dedit, pro quibus Christus nondum erat mortuus, inuentionem tanquam alienum esse reddendam; si quisquam, uerbi gratia, in uia inueniat alienum sacculum solidorum, debere reddere.
sed nescit cui?
non se excusat ignorantia, si non dominetur auaritia.
<178 8>
dicam uestrae caritati, quoniam dona dei sunt; et sunt in populo dei qui non frustra audiunt uerbum dei:
dicam quod fecerit pauperrimus homo, nobis apud Mediolanum constitutis; tam pauper, ut proscholus esset grammatici:
sed plane christianus, quamuis ille esset paganus grammaticus; melior ad uelum, quam in cathedra.
inuenit sacculum, nisi forte me numerus fallit, cum solidis ferme ducentis:
memor legis proposuit pittacium publice.
reddendum enim sciebat; sed cui redderet, ignorabat.
proposuit pittacium publice:
qui solidos perdidit, ueniat ad locum illum, et quaerat hominem illum.
ille qui plangens circumquaque uagabatur, inuento et lecto pittacio, uenit ad hominem.
et ne forte quaereret alienum, quaesiuit signa, interrogauit sacculi qualitatem, sigillum, solidorum etiam numerum.
et cum omnia ille fideliter respondisset, reddidit quod inuenerat.
ille autem repletus gaudio, et quaerens uicem rependere, tanquam decimas obtulit illi solidos uiginti:
qui noluit accipere.
obtulit uel decem:
noluit accipere.
saltem rogauit uel quinque acciperet:
noluit ille.
stomachabundus homo proiecit sacculum:
nihil perdidi, ait; si non uis aliquid a me accipere, nec ego aliquid perdidi.
quale certamen, fratres mei, quale certamen?
qualis pugna, qualis conflictus?
theatrum mundus, spectator deus.
uictus tandem ille quod offerebatur accepit:
continuo totum pauperibus erogauit, unum solidum in domo sua non dimisit.
<178 9>
quid est?
si aliquid egi in cordibus uestris, si uerbum dei insedit in uobis, si requiem inuenit apud uos, facite hoc, fratres mei:
nolite putare damnum uos pati, si feceritis; magnum lucrum est, si feceritis quod dico.
perdidi uiginti solidos, perdidi ducentos, quingentos.
quid perdidisti?
de domo tua perierant:
alter perdiderat, non tu.
terra communis est, in una domo estis, in hoc mundo ambo uiatores, huius uitae unum stabulum intrastis.
posuit ille, oblitus est ille; cecidit ab illo, tu inuenisti alibi.
quis inuenisti?
christianus.
quis inuenisti?
qui legem audisti, christianus qui legem audisti.
quis inuenisti?
qui cum audires multa laudasti, tu inuenisti.
si ergo ueraciter laudasti, redde quod inuenisti.
si ergo non reddidisti quod inuenisti; quando laudasti, testimonium contra te dixisti.
estote fideles inuentores, et tunc iniquos uituperate raptores.
nam quod inuenisti et non reddidisti, rapuisti.
quantum potuisti, fecisti:
quia plus non potuisti, ideo non plus fecisti.
qui alienum negat, si possit et tollit.
quod non tollis, timor prohibet:
non bonum facis, sed malum metuis.
<178 10>
quid est magnum, timere malum?
magnum est, non facere malum:
magnum est, amare bonum.
nam et latro timet malum; et ubi non potest, non facit:
et tamen latro est.
deus enim cor interrogat, non manum.
lupus uenit ad ouile ouium, quaerit inuadere, quaerit iugulare, quaerit deuorare:
uigilant pastores, latrant canes:
nihil potest, non aufert, non occidit; sed tamen lupus uenit, lupus redit.
numquid quia ouem non tulit, ideo lupus uenit, et ouis redit?
lupus uenit tremens, lupus redit tremens:
lupus est tamen et fremens et tremens.
interroga ergo te, quisquis uis iudicare; et uide si tunc non facis male, quando potes facere et ab homine non puniri:
tunc times deum.
nemo est ibi, nisi tu et ille cui facis malum, et deus qui ambos uidet:
uide, ibi time.
parum est quod dico, uide, ibi time malum:
ibi ama bonum.
nam etiamsi timore gehennae non facis malum, nondum es perfectus.
audeo dicere, si timore gehennae non facis malum, est quidem in te fides, quia credis futurum dei esse iudicium:
gaudeo fidei tuae, sed adhuc timeo malitiae tuae.
quid est quod dixi?
quia si timore gehennae non facis malum, non amore iustitiae facis bonum.
<178 11>
aliud est, timere poenam; aliud est, amare iustitiam.
amor castus in te esse debet, quo amore desideres uidere, non caelum et terram, non campos liquidos maris, non spectacula nugatoria, non fulgores nitoresque gemmarum:
sed desidera uidere deum tuum, amare deum tuum; quia dictum est:
dilectissimi, filii dei sumus, et nondum apparuit quid erimus:
scimus autem quia cum apparuerit, similes ei erimus, quoniam uidebimus eum sicuti est.
ecce propter quam uisionem fac bonum, ecce propter quam noli facere malum.
si enim amas uidere deum tuum, si in hac peregrinatione illo amore suspiras; ecce probat te dominus deus tuus, quasi dicat tibi:
ecce fac quod uis, imple cupiditates tuas, extende nequitiam, dilata luxuriam, quidquid libuerit, licitum puta; non hinc te punio, non te in gehennas mitto, faciem meam tantum tibi negabo.
si expauisti, amasti; si hoc quod dictum est, faciem suam tibi negabit deus tuus, contremuit cor tuum, in non uidendo deum tuum magnam poenam putasti; gratis amasti.
si ergo sermo meus inuenit in cordibus uestris aliquam scintillam gratuiti amoris dei, ipsam nutrite:
ad hanc augendam uos aduocate prece, humilitate, dolore poenitentiae, dilectione iustitiae, operibus bonis, gemitibus sinceris, conuersatione laudabili, amicitia fideli.
hanc scintillam boni amoris flate in uobis, nutrite in uobis:
ipsa cum creuerit, et flammam dignissimam et amplissimam fecerit, omnium cupiditatum carnalium fena consumit.