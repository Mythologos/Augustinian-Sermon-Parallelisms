<269 1>
aduentum spiritus sancti anniuersaria festiuitate celebramus.
huic solemnis congregatio, solemnis lectio, solemnis sermo debetur.
illa duo persoluta sunt, quia et frequentissimi conuenistis, et cum legeretur, audistis.
reddamus et tertium:
non desit obsequium linguae nostrae ei qui et linguas omnes indoctis donauit, et linguas doctorum in omnibus gentibus subiugauit, et diuersas linguas gentium ad unitatem fidei congregauit.
factus est enim subito de caelo sonus, quasi ferretur flatus uehemens:
et uisae sunt illis linguae diuisae, uelut ignis, qui et insedit super unumquemque eorum; et coeperunt linguis loqui, quemadmodum spiritus dabat eis pronuntiare.
flatus enim ille non inflauit, sed uegetauit:
ignis ille non cremauit, sed excitauit.
impletum est in eis quod fuerat tanto ante prophetatum, non sunt loquelae, neque sermones, quorum non audiantur uoces eorum:
ut deinde ad praedicandum euangelium distributi, quod sequitur, facerent, in omnem terram exiit sonus eorum, et in fines orbis terrae uerba eorum.
quid enim aliud spiritus sanctus praenuntiabat in linguis omnium gentium, quas donabat eis, qui unam tantum suae gentis linguam didicerant - quod indicium praesentiae suae tunc esse uoluit -, nisi omnes gentes euangelio credituras; ut primo unusquisque fidelium, postea uero ipsa unitas ecclesiae linguis omnibus loqueretur?
quid ad haec dicunt, qui christianae societati, quae in omnibus gentibus fructificat et crescit, nolunt incorporari atque coniungi?
numquidnam possunt negare, etiam nunc in christianos uenire spiritum sanctum?
cur ergo nunc neque apud nos, neque apud illos quisquam loquitur linguis omnium gentium - quod tunc erat aduentus eius indicium -, nisi quia nunc impletur quod tunc significabatur?
tunc enim et unus fidelis linguis omnibus loquebatur:
et nunc unitas fidelium linguis omnibus loquitur.
itaque etiam nunc omnes linguae nostrae sunt, quoniam membra sumus corporis in quo sunt.
<269 2>
nec immerito recte intelligitur, quamuis ipsos baptismum Christi habere fateamur, haereticos non accipere uel schismaticos spiritum sanctum, nisi dum compagini adhaeserint unitatis per consortium caritatis.
tunc enim gentium linguae etiam ipsorum erunt:
quia ubi sunt illae, ibi et ipsi erunt, in eodem scilicet Christi corpore ubique crescente, seruantes unitatem spiritus in uinculo pacis.
hoc uinculum quem non alligat, seruus est.
non enim accepimus, sicut apostolus ait, spiritum seruitutis iterum in timore; sed accepimus spiritum adoptionis filiorum, in quo clamamus, abba, pater.
proinde ueraciter sapimus, ideo linguis omnium gentium demonstrasse illo tempore praesentiam suam spiritum sanctum, ut etiam hoc tempore, quo se non ita demonstrat, non eum intelligatur habere, quamuis sacramento baptismi imbuatur, quisquis ab unitate omnium gentium separatur.
et ne putaretur consequens esse ut quisquis baptismum trinitatis habuerit, habeat etiam spiritum sanctum; propterea etiam in ipsa unitate facta est tanta distinctio, ut inueniamus quosdam baptizatos spiritum sanctum postea meruisse, cum ad illos in Samariam uenissent apostoli, quibus absentibus fuerant baptizati:
alios autem, quod singulare occurrit exemplum, eum ante baptismum percepisse; sicut loquente Petro, Cornelio et eis qui cum illo erant, superna potestate concessum est, cui homo contradicere nihil potest.
super alios mox baptizatos aduenit; sicut super illum spadonem, cui Philippus ex propheta Isaia euangelizauerat Christum.
super alios per manuum impositionem apostolorum, sicut maxime plurimos.
super alios, nullo manum imponente, sed cunctis orantibus; sicut eo ipso die, quem solemniter hodie celebramus, cum essent in uno conclaui centum uiginti animae cum apostolis.
super aliquos, nec aliquo manum imponente, nec aliquo orante, sed uerbum dei cunctis audientibus; sicut super illos, quos paulo ante commemoraui, Cornelium et domesticos eius.
cur igitur modo sic, modo autem sic, nisi ne aliquid hinc humanae superbiae, sed totum diuinae gratiae potestatique tribuatur?
haec itaque distinctio inter acceptionem baptismi, et acceptionem spiritus sancti, satis nos instruit, ne habere hos continuo spiritum sanctum putemus, quos habere baptismum non negamus.
quanto magis illos, quos non solum nulla caritas christianae unitatis armauit.
caritas enim dei diffusa est in cordibus nostris; non utique per nos ipsos, sed sicut sequitur, per spiritum sanctum qui datus est nobis.
quamobrem sicut tunc indicabant adesse spiritum sanctum in uno homine linguae omnium gentium; sic eum nunc caritas indicat unitatis omnium gentium.
<269 3>
animalis autem homo, apostoli uerba sunt, non percipit quae sunt spiritus dei.
et utique animales increpat, quibus ait:
unusquisque uestrum dicit, ego quidem sum Pauli, ego autem Apollo, ego uero Cephae, ego autem Christi.
diuisus est Christus?
numquid Paulus pro uobis crucifixus est?
aut in nomine Pauli baptizati estis?
sicut enim spirituales unitate gaudent, sic animales dissensionibus student.
de his et Iudas apostolus apertissime scribens:
hi sunt, inquit, qui segregant semetipsos, animales, spiritum non habentes.
quid euidentius?
quid expressius?
desinant itaque insipientes sibi blandiri, nobisque dicere:
quid accepturi sumus, cum ad uos accesserimus, cum iam nos baptismum Christi habere fateamini?
respondemus eis:
habetis baptismum Christi; uenite ut habeatis et spiritum Christi.
timete quod scriptum est:
quisquis autem spiritum Christi non habet, hic non est eius.
induistis Christum forma sacramenti; induite imitatione exempli.
quoniam Christus pro nobis passus est, relinquens nobis exemplum, ut sequamur uestigia eius.
nolite esse habentes formam pietatis, uirtutem autem eius abnegantes.
quae autem maior est uirtus pietatis, quam caritas unitatis?
dicitur in Psalmis, omnis consummationis uidi finem:
latum mandatum tuum ualde.
quod mandatum, nisi de quo dictum est, mandatum nouum do uobis, ut uos inuicem diligatis.
quare latum, nisi quia caritas dei diffusa est in cordibus nostris?
quare omnis consummationis est finis, nisi quia plenitudo legis est caritas; et omnis lex in hoc sermone recapitulatur, in eo quod scriptum est, diliges proximum tuum tanquam te ipsum?
ita autem proximos tanquam uos ipsos diligitis, ut cum mali aliquid, quod nec uisum, nec probatum est in uobis, credi de uobis nolitis, id quod nec uidistis, nec probatum accepistis, de toto terrarum orbe credatis.
<269 4>
uidemini uobis dicere, dominus Iesus.
et forte non intelligentes attenditis ad id quod apostolus ait:
nemo dicit, dominus Iesus, nisi in spiritu sancto.
sed hoc quod ait, dicit, signate positum est, et proprio quodam modo.
nemo enim dicit, dominus Iesus, nisi in spiritu sancto:
sed si dicit factis, non solis uerbis.
nam possunt dicere, dominus Iesus, etiam de quibus ait, quae dicunt, facite; quae autem faciunt, facere nolite.
omnes haereses, quas utique etiam uos improbatis, dicunt, dominus Iesus.
nec utique segregaturus est de regno caelorum eos, quos inuenerit in spiritu sancto; et tamen ait:
non omnis qui dicit mihi, domine, intrabit in regnum caelorum.
sed nemo dicit, dominus Iesus, nisi in spiritu sancto:
nemo plane, sed eo modo quo dictum est, id est factis.
unde secutus adiunxit:
sed is qui facit uoluntatem patris mei, qui in caelis est, ipse intrabit in regnum caelorum.
dicit enim et de quibusdam idem apostolus, confitentur se nosse deum, factis autem negant.
quemadmodum negatur factis, sic dicitur factis.
hoc modo dicendi nemo dicit, dominus Iesus, nisi in spiritu sancto.
si ergo unitati non accesseritis, segregantes uosmetipsos, animales eritis, spiritum non habentes.
si autem ficte accesseritis, spiritus sanctus disciplinae effugiet fictum.
tunc ergo uos sanctum spiritum habere cognoscite, quando mentem uestram per sinceram caritatem unitati consenseritis haerere.
haec eis respondeamus dicentibus, quid accepturi sumus.
nosque ipsos, fratres, exemplum illis bonorum operum praebeamus, nec quia stamus superbientes, nec de iacentibus desperantes.