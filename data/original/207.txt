<207 1>
in adiutorio misericordiae domini dei nostri, tentationes saeculi, insidiae diaboli, mundi labor, carnis illecebra, turbulentorum temporum fluctus, et corporalis omnis atque spiritualis aduersitas, eleemosynis, et ieiuniis, atque orationibus superandae sunt.
haec cum per totam uitam feruere debeant christiano; tum maxime propinquante solemnitate paschali, quae suo reditu anniuersario nostras excitat mentes; innouans in eis memoria salutari, quod dominus noster unicus dei filius misericordiam praestitit nobis, ieiunauit orauitque pro nobis.
eleemosyna quippe Graece, misericordia est.
quae autem maior esse misericordia super miseros potuit, quam illa quae caeli creatorem de caelo deposuit, et terreno corpore terrae induit conditorem; eum qui in aeternitate patris manet aequalis, mortalitate coaequauit et nobis, formam serui mundi domino imposuit; ut ipse panis esuriret, satietas sitiret, uirtus infirmaretur, sanitas uulneraretur, uita moreretur?
hoc autem, ut nostra pasceretur fames, rigaretur ariditas, consolaretur infirmitas, exstingueretur iniquitas, ardesceret caritas.
quae maior misericordia, quam creari creatorem, seruire dominatorem, uendi redemptorem, humiliari exaltatorem, occidi suscitatorem?
nobis de praebendis eleemosynis praecipitur ut panem demus esurienti:
ille se in ipsum ut nobis daret esurientibus, prius pro nobis se tradidit saeuientibus.
praecipitur nobis ut peregrinum recipiamus:
ille pro nobis in sua propria uenit, et sui eum non receperunt.
ipsum denique benedicat anima nostra, qui propitius fit omnibus iniquitatibus eius, qui sanat omnes languores eius, qui redimit de corruptione uitam eius, qui eam coronat in miseratione et misericordia:
qui satiat in bonis desiderium eius.
exerceamus itaque eleemosynas nostras tanto impensius, tantoque frequentius, quanto propinquior fit dies qua nobis praerogata eleemosyna celebratur.
quia ieiunium sine misericordia ei nihil est qui ieiunat.
<207 2>
ieiunemus etiam humiliantes animas nostras, appropinquante die quo magister humilitatis humiliauit semetipsum, factus subditus usque ad mortem crucis.
imitemur eius crucem, abstinentiae clauis edomitas concupiscentias configentes.
castigemus corpus nostrum, et seruituti subiiciamus:
et ne per indomitam carnem ad illicita prolabamur, in ea domanda aliquantum et licita subtrahamus.
crapula et ebrietas etiam per dies ceteros deuitanda:
per hos autem dies etiam concessa prandia remouenda.
adulteria et fornicationes semper exsecranda atque fugienda:
his autem diebus et a coniugibus temperandum est.
facile tibi obtemperabit caro, ne inhaereat alienis, quae refrenari consueuerit et a suis.
sane cauendum est ne mutes, non minuas uoluptates.
uideas enim quosdam pro usitato uino, inusitatos liquores exquirere, et aliorum expressione pomorum, quod ex uua sibi denegant, multo suauius compensare; cibos extra carnes multiplici uarietate ac iucunditate conquirere; et suauitates quas alio tempore consectari pudet, huic tempori quasi opportune colligere:
ut uidelicet obseruatio quadragesimae non sit ueterum concupiscentiarum repressio, sed nouarum deliciarum occasio.
haec, fratres, ne uobis persuasa subrepant, quanta potestis uigilantia prouidete.
parcimonia ieiuniis coniungatur.
sicut uentris castiganda saturitas, ita gulae irritamenta cauenda sunt.
non humanorum alimentorum genera detestanda, sed carnalis est delectatio refrenanda.
Esau non pingui uitulo uel uolatilibus saginatis, sed immoderate concupita lenticula reprobatus est.
sanctum Dauid aquam plus iusto desiderasse poenituit.
non operosis ergo neque pretiosis, sed in promptu et positis quibusque uilioribus alimentis est corpus a ieiunio reficiendum, uel potius fulciendum.
<207 3>
his diebus adminiculis piarum eleemosynarum et frugalium ieiuniorum oratio nostra in superna sustollitur:
quia nec impudenter a deo misericordia petitur, cum ab homine homini non negatur, nec serena cordis petentis intentio carnalium uoluptatum phantasmatibus nubilis impeditur.
sit autem oratio casta, ne forte non quod caritas, sed quod cupiditas quaerit, optemus; ne inimicis mali aliquid imprecemur; ne in quos nocendo uel uindicando non possumus, orando saeuiamus.
certe sicut nos apti efficimur ad orandum eleemosynis et ieiuniis, sic et ipsa nostra oratio facit eleemosynas, cum dirigitur atque profunditur, non pro amicis tantum, uerum etiam pro inimicis, et ieiunat ab ira et odio et a perniciosissimis uitiis.
si enim nos ieiunamus a cibis, quanto potius illa a uenenis?
denique nos debitis opportunisque temporibus alimentorum perceptione reficimur:
nunquam illam escis talibus oblectemus.
perpetua suscipiat ista ieiunia:
quia est illi cibus proprius, quem sumere sine intermissione praecipitur.
semper ergo ieiunet ab odio, semper dilectione pascatur.