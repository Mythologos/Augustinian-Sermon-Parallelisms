<189 1>
sanctificauit nobis istum diem dies, qui fecit omnem diem; de quo Psalmus cantat cantate domino canticum nouum, cantate domino omnis terra.
cantate domino et benedicite nomen eius, bene nuntiate diem de die salutare eius.
quis est iste dies de die, nisi filius de patre, lumen de lumine?
sed dies ille, qui genuit diem, qui de uirgine nasceretur hoc die; dies ergo ille non habet ortum, non habet occasum.
diem dico patrem deum.
non enim esset Iesus dies de die, nisi esset et pater dies.
quid est dies nisi lumen?
non oculorum carnalium, non lumen commune hominibus et pecoribus, sed lumen quod angelis lucet, lumen cui uidendo corda purgantur.
transit enim ista nox, in qua modo uiuimus, in qua nobis accenduntur lucernae scripturarum; et ueniet illud, quod in alio Psalmo canitur, mane adstabo tibi, et contemplabor te.
<189 2>
dies ergo ille uerbum dei, dies qui lucet angelis, dies qui lucet in illa patria unde peregrinamur, uestiuit se carne, et natus est de Maria uirgine.
mirabiliter natus est.
quid mirabilius uirginis partu?
concepit, et uirgo est; parit, et uirgo est.
creatus est enim de illa quam creauit; et attulit ei fecunditatem, non corrupit integritatem.
Maria unde?
ex Adam.
Adam unde?
de terra.
si Adam de terra, et Maria de Adam, ergo et Maria terra.
si Maria terra, agnoscamus quod cantamus:
ueritas de terra orta est.
quale nobis beneficium praestitit?
ueritas de terra orta est, et iustitia de caelo prospexit.
Iudaei enim, sicut dicit apostolus, ignorantes dei iustitiam, et suam uolentes constituere, iustitiae dei non sunt subiecti.
unde potest homo esse iustus?
a semetipso?
quis pauper sibi dat panem?
quis nudus cooperitur, nisi acceperit uestem?
iustitiam non habebamus; peccata hic sola erant.
unde iustitia?
quae iustitia sine fide?
iustus enim ex fide uiuit.
qui sine fide se dicit iustum, mentitur.
quomodo non mentitur, in quo non est fides?
si uult uerum dicere, conuertat se ad ueritatem.
sed longe erat.
ueritas de terra orta est.
dormiebas, uenit ad te:
stertebas, excitauit te:
uiam tibi fecit per se, ne perderet te.
ergo quia ueritas de terra orta est, dominus noster Iesus Christus de uirgine natus est; iustitia de caelo prospexit, ut haberent homines iustitiam non suam, sed dei.
<189 3>
quantam dignationem.
qualis praecessit indignatio.
indignatio quae praecessit?
mortales eramus, peccatis premebamur, poenas nostras portabamus.
omnis homo, quando nascitur, inchoat a miseria.
noli quaerere prophetantem; interroga nascentem, et uide flentem.
cum ergo ista esset in terra magna dei indignatio, qualis subito facta est dignatio?
ueritas de terra orta est.
creauit omnia, creatus est inter omnia:
fecit diem, uenit in diem:
erat ante tempora, signauit tempora.
dominus Christus in aeternum sine initio apud patrem:
et tamen hodie quaere quid est.
natalis est.
cuius?
domini.
habet natalem?
habet.
in principio uerbum, deus apud deum, habet natalem?
habet.
nisi haberet ille humanam generationem, nos non perueniremus ad diuinam regenerationem:
natus est, ut renasceremur.
nemo dubitet renasci, Christus natus est:
generatus est, non regenerandus.
cui enim necessaria erat regeneratio, nisi cuius est damnata generatio?
fiat itaque in cordibus nostris misericordia eius.
portauit eum mater in utero, portemus in corde; grauidata est uirgo incarnatione Christi, grauidentur pectora nostra fide Christi; peperit saluatorem, pariamus laudem.
non simus steriles:
animae nostrae fecundae sint deo.
<189 4>
generatio Christi a patre sine matre; generatio Christi a matre sine patre:
ambae generationes mirabiles.
prima generatio aeterna, secunda temporalis.
quando natus est de patre?
quid est, quando?
quaeris ibi quando, ibi, ubi non inuenies tempus?
noli ibi quaerere quando.
hic quaere quando:
quando de matre bene quaeris.
quando de patre non bene quaeris:
natus est, et non habet tempus; natus est aeternus de aeterno, coaeternus.
quid miraris?
deus est.
sit consideratio diuinitatis, et perit causa admirationis.
et quando dicimus, natus est de uirgine, magna res, miraris.
deus est, noli mirari:
transeat admiratio, accedat laudatio.
fides adsit:
crede quia factum est.
si non credideris, illud factum est, tu remanes infidelis.
dignatus est homo fieri:
quid quaeris amplius?
parumne pro te humiliatus est deus?
qui deus erat, homo factus est.
angustum erat diuersorium:
inuolutus pannis, in praesepe positus:
audistis cum euangelium legeretur.
quis non miretur?
ille, qui mundum implebat, in diuersorio locum non inueniebat; in praesepe positus, cibaria nostra factus est.
accedant ad praesepe duo animalia, duo populi:
agnouit enim bos possessorem suum, et asinus praesepe domini sui.
attende ad praesepium:
noli erubescere esse iumentum domini.
Christum portabis, non errabis ambulans per uiam:
sedet supra te uia.
meministis asellum illum adductum ad dominum?
nemo erubescat, nos sumus.
sedeat supra nos dominus, et quo uult nos uocet.
iumentum ipsius sumus, ad Ierusalem imus.
ipso sedente non premimur, sed eleuamur; ipso ducente non erramus:
ad illum imus, per illum imus, non perimus.