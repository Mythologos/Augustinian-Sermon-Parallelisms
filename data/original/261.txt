<261 1>
resurrectio domini, spes nostra:
ascensio domini, glorificatio nostra.
ascensionis enim hodie sollemnia celebramus.
si ergo recte, si fideliter, si deuote, si sancte, si pie ascensionem domini celebramus, ascendamus cum illo, et sursum cor habeamus.
ascendentes autem non extollamur.
sursum enim cor habere debemus, sed ad dominum.
sursum enim cor non ad dominum, superbia uocatur:
sursum autem cor ad dominum, refugium uocatur.
illi enim dicimus qui ascendit:
domine, refugium factus es nobis.
resurrexit enim, ut spem nobis daret, quia resurgit quod moritur:
ne moriendo desperaremus, et totam uitam nostram morte finitam putaremus.
solliciti enim eramus de ipsa anima, et ille nobis resurgendo et de carne securitatem dedit.
ergo ascendit, quis?
qui descendit.
descendit, ut sanaret te:
ascendit, ut leuaret te.
cades, si leuaueris te:
manes, si leuauerit te.
sursum ergo cor, sed ad dominum, refugium est:
sursum cor, sed non ad dominum, superbia est.
dicamus ergo illi resurgenti:
quoniam tu es domine spes mea; ascendenti autem:
altissimum posuisti refugium tuum.
quomodo enim ad eum cor sursum habentes, superbi erimus, qui propter nos humilis factus est, ne superbi remaneremus?
<261 2>
deus Christus, hoc semper:
numquam hoc desinet, quia numquam coepit.
si enim per gratiam eius aliquid incipit, quod numquam desinat; ille quomodo desinet, qui numquam coepit?
quid est quod incipit, et numquam desinet?
immortalitas nostra initium habebit, finem non habebit.
non enim iam habemus, quod cum habere coeperimus, non amittemus.
semper ergo deus Christus.
et qualis deus?
quaeris qualis?
patri aequalis.
noli ergo quaerere in aeternitate qualitatem, sed felicitatem.
qualis deus Christus, cape, si potes.
ecce dico, non te fraudabo.
quaeris qualis deus Christus?
audi me, immo audi mecum:
simul audiamus, simul discamus.
non enim quia loquor et uos auditis, ideo uobiscum non audio.
quaeris ergo, cum audis:
deus est Christus, qualis deus Christus?
audi mecum:
non, inquam, me audi, sed mecum.
in hac enim schola omnes sumus condiscipuli:
caelum est cathedra magistri nostri.
audi ergo qualis deus Christus.
in principio erat uerbum.
ubi?
et uerbum erat apud deum.
sed uerba quotidie solemus audire.
noli sic cogitare, quomodo soles audire, deus erat uerbum, qualis quaero.
nam ecce iam deum credo:
sed qualis deus sit, quaero.
quaerite faciem eius semper.
nemo quaerendo deficiat, sed proficiat.
proficit quaerens, si pietas quaerat, non uanitas.
quomodo quaerit pietas, quomodo uanitas?
pietas quaerit credendo, uanitas litigando.
si enim litigare mecum uelis, mihique dicere:
quem deum colis?
qualem deum colis?
ostende mihi quod colis, respondebo:
etsi est quod ostendam, non est cui.
<261 3>
nec ego audeo dicere, iam me cepisse quod quaeris.
ingredior enim, quantum possum, post uestigia illius tanti athletae Christi, apostoli scilicet Pauli dicentis:
fratres, ego me ipsum non arbitror apprehendisse.
ego me ipsum.
ego, quid est, et me ipsum?
ego qui plus omnibus illis laboraui?
noui, apostole, quomodo dicas, ego.
expressio est, non elatio.
nam uis audire quomodo dicat:
ego?
cum dixisset:
plus omnibus illis laboraui, tulit sibi ipsum ego.
plus, inquit, omnibus illis laboraui.
et quasi nos ad illum, quis?
et ille ad nos:
non ego autem, sed dei gratia mecum.
ille ergo cum quo tanta gratia dei erat, ut posterius uocatus plus praecedentibus laboraret, dicit tamen:
fratres, ego me ipsum non arbitror apprehendisse.
ibi ego, ubi non apprehendit.
humanae quippe infirmitatis est, non apprehendere.
ubi autem leuatus est in tertium caelum, et audiuit ineffabilia uerba, quae non licet homini loqui, non dixit:
ego.
sed quid dixit?
scio hominem ante annos quatuordecim.
scio hominem:
et ipse homo erat qui loquebatur, et quod in eo factum est, quasi alterum fecit, ideo non defecit.
noli ergo contendere, noli litigare, exigendo a me qualem deum colo.
non enim idolum est, et digitum extendo, et dico tibi:
ecce deum, quem colo; aut aliquod sidus est, aut aliqua stella, aut sol, aut luna:
et extendo digitum in caelum, et dico:
ecce quod colo.
non est quo digitus extendatur, sed est quo mens extendatur.
uide ipsum non comprehendentem, et tamen quaerentem, sequentem, inhiantem, suspirantem, desiderantem:
uide illum, quid intendat uide ad deum suum, utrum digitum, an uero animum.
quid ait?
non me arbitror apprehendisse.
unum autem, quae retro oblitus, in ea quae ante sunt extentus, secundum intentionem sequor ad palmam supernae uocationis dei in Christo Iesu.
sequor, inquit, ambulo, inquit, in uia sum.
sequere, si potes:
simul ad patriam ueniamus, ubi non a me quaeres, nec ego a te.
simul ergo modo credendo quaeramus, ut simul postea uidendo gaudeamus.
<261 4>
nam quis tibi ostendit, qualis sit deus Christus?
ecce quod dignatus est dicere per seruum suum, dicat et per istum seruum suum, conseruis meis, seruis suis.
dictum est tibi:
in principio erat uerbum.
quaerebas ubi esset, responsum est:
uerbum erat apud deum.
et ne uerba contemneres ex consuetudine locutionis humanae, audisti:
deus erat uerbum.
adhuc quaeris qualis deus?
omnia per ipsum facta sunt.
ama illum:
quidquid amas, ab illo est.
non amemus creaturam, neglecto creatore:
sed adtendamus creaturam, et laudemus creatorem.
non tibi possum ostendere deum meum:
ostendo quae fecit, recolo quae fecit.
omnia per ipsum facta sunt.
fecit noua non nouus; fecit temporalia sempiternus; fecit mutabilia, qui nescit mutari.
facta inspice, lauda factorem:
crede, ut munderis.
uidere enim uis?
bonam rem, magnam rem uis:
hortor ut uelis.
uidere uis?
beati mundi corde, quia ipsi deum uidebunt.
prius ergo cogita de corde mundando:
hoc habeto negotium, ad hoc te auoca, insta huic operi.
quod uis uidere mundum est, immundum est unde uis uidere.
cogitas deum quasi aliquam istorum oculorum immensam uel multiplicem lucem, auges tibi spatia quanta uis:
non ponis finem ubi non uis, ponis ubi uis.
phantasmata sunt ista cordis tui, immunditia est ista cordis tui.
tolle, abice.
si terra tibi in oculum caderet, et uelles ut ostenderem tibi lucem; prius tui oculi quaererent mundatorem.
tantum immunditiae est in corde tuo:
ibi auaritia non parua immunditia est.
congeris quod tecum non tollas.
nescis quia cum congeris, ad cor tuum lutum trahis?
unde uidebis ergo quod quaeris?
<261 5>
tu mihi dicis:
ostende mihi deum tuum.
ego tibi dico:
adtende paululum ad cor tuum.
ostende, inquis, mihi deum tuum.
adtende, inquio, paululum ad cor tuum.
quidquid ibi uides quod displicet deo, tolle inde.
uenire ad te uult deus.
dominum ipsum Christum audi:
ego et pater ueniemus ad eum, et mansionem apud eum faciemus.
ecce quid promittit deus.
si ergo promitterem uenturum me in domum tuam, mundares eam:
deus in cor tuum uenire uult, et piger es ei domum mundare?
non amat habitare cum auaritia, cum muliere immunda et insatiabili, cui tu iubenti seruiebas, et deum uidere quaerebas.
quid fecisti, quod deus iussit?
quid non fecisti, quod auaritia iussit?
quid fecisti, quod deus iussit?
ego ostendo quid habitet cor tuum, qui uis uidere deum.
hoc enim dixeram:
est quod ostendere, sed cui non est.
quod deus iussit, quid fecisti?
quod auaritia iussit, quid distulisti?
iussit deus ut nudum uestires, tremuisti:
iussit auaritia ut uestitum exspoliares, insanisti.
si fecisses quod deus iussit, quid tibi dicam, haberes illud et illud?
ipsum deum haberes.
si fecisses quod deus iussit, deum haberes.
fecisti quod auaritia iussit, quid habes?
scio, dicturus es mihi:
habeo quidquid abstuli.
ergo auferendo habes.
habes aliquid apud te, qui perdidisti te?
habeo, inquis.
ubi, rogo te?
certe aut in cubiculo, aut in sacello, aut in arca:
nolo amplius dicere.
ubicumque habes, modo certe tecum non habes.
certe modo cogitas in arca te habere:
forte periit, et nescis; forte cum redis, non inuenis quod dimisisti.
cor tuum quaero:
ibi quid habeas, interrogo.
ecce implesti arcam tuam, et fregisti conscientiam tuam.
uide plenum, disce esse plenus:
dominus dedit, dominus abstulit; sicut domino placuit, ita factum est:
sit nomen domini benedictum.
nempe omnia perdiderat.
unde ergo istas gemmas laudis domino proferebat?
<261 6>
munda ergo cor, quantum potes:
id age, id operare.
et ut ille mundet, ubi maneat roga, supplica, humiliare.
non capis:
in principio erat uerbum, et uerbum erat apud deum, et deus erat uerbum:
hoc erat in principio apud deum.
omnia per ipsum facta sunt, et sine ipso factum est nihil.
quod factum est in ipso uita erat, et uita erat lux hominum.
et lux in tenebris lucet, et tenebrae eam non comprehenderunt.
ecce quare non capis:
lux in tenebris lucet, et tenebrae eam non comprehenderunt.
quae sunt tenebrae, nisi opera mala?
quae sunt tenebrae, nisi cupiditates malae, superbia, auaritia, ambitio, inuidentia?
omnia ista tenebrae sunt:
ideo non comprehendis.
nam lux lucet in tenebris:
sed da qui comprehendat.
<261 7>
uide ergo, ne forte hoc quomodocumque possis accipere:
uerbum caro factum est, et habitauit in nobis.
per hominem Christum tendis ad deum Christum.
multum est ad te deus:
sed homo factus est deus.
quod longe erat a te, per hominem factum est iuxta te.
ubi maneas, deus est:
qua eas, homo est.
idem ipse Christus, et qua eas, et quo eas.
ipse ergo uerbum caro factum est et habitauit in nobis.
assumpsit quod non erat, non amisit quod erat.
apparebat homo, et latebat deus.
occisus est homo, et offensus est deus:
sed resurrexit homo, et inuentus est deus.
cogita ergo quanta fecit ut deus, quanta passus est ut homo.
occisus est, sed non in diuinitate:
ipse Christus occisus est.
non enim duo, deus et homo; ut iam non faciamus uel nouerimus trinitatem, sed quaternitatem.
homo quidem homo, et deus deus; sed totus Christus homo et deus:
ipse ergo Christus homo et deus.
quomodo tu homo corpus et animus:
sic totus Christus homo et deus.
ergo totus Christus, caro, anima, et deus.
idem ipse aliquid dicit, quod ad deum pertinet; aliquid dicit, quod ad animam pertinet; aliquid dicit, quod ad carnem pertinet:
totum ad Christum pertinet.
quid dicit ut deus?
sicut pater habet uitam in semetipso, sic dedit filio habere uitam in semetipso.
quaecumque pater facit, haec eadem et filius facit similiter.
ego et pater unum sumus.
quid dicit Christus secundum animam suam?
tristis est anima mea usque ad mortem.
quid dicit Christus secundum carnem?
soluite templum hoc, et in triduo suscitabo illud.
palpate et uidete, quia spiritus carnem et ossa non habet, sicut me uidetis habere.
haec sunt thesauri sapientiae et scientiae.
<261 8>
certe tota lex in duobus praeceptis pendet:
diliges dominum deum tuum ex toto corde tuo, ex tota anima tua, ex tota mente tua; et diliges proximum tuum tamquam te ipsum.
in his duobus praeceptis tota lex pendet et prophetae.
in Christo habes totum.
deum tuum uis diligere?
habes in Christo:
in principio erat uerbum, et uerbum erat apud deum, et deus erat uerbum.
proximum uis diligere?
habes in Christo:
uerbum caro factum est et habitauit in nobis.
<261 9>
mundet nos gratia sua:
mundet nos opitulationibus et consolationibus suis.
fratres mei, per ipsum et in ipso obsecro uos, in bonis operibus abundetis, in misericordia, bonitate, benignitate.
cito dimittite quod in uos peccatur.
nemo teneat iram aduersus alium, ne intercludat sibi orationem ad deum.
haec enim omnia, quia in hoc saeculo sumus, quia etsi proficimus, etsi iuste uiuimus, sine peccato hic non uiuimus.
non enim peccata sola sunt illa quae crimina nominantur, adulteria, fornicationes, sacrilegia, furta, rapinae, falsa testimonia:
non ipsa sola peccata sunt.
adtendere aliquid quod non debebas, peccatum est; audire aliquid libenter, quod audiendum non fuit, peccatum est; cogitare aliquid, quod non fuit cogitandum, peccatum est.
<261 10>
sed dedit dominus noster post illud lauacrum regenerationis alia quotidiana remedia.
quotidiana nostra mundatio, dominica oratio.
dicamus, et uerum dicamus, quia et ipsa eleemosyna est:
dimitte nobis debita nostra, sicut et nos dimittimus debitoribus nostris.
date eleemosynas, et omnia munda sunt uobis.
mementote, fratres, ad dexteram staturis quid dicturus est.
non dicet:
illa et illa magna fecistis, sed:
esuriui, et dedistis mihi manducare.
ad sinistram staturis non est dicturus:
illa et illa mala fecistis, sed:
esuriui, et non dedistis mihi manducare.
illi pro eleemosyna, in uitam aeternam:
illi propter sterilitatem, in ignem aeternum.
modo eligite aut dexteram aut sinistram.
nam rogo uos, quam habere poterit spem salutis piger in remediis, creber in morbis?
sed parui morbi sunt.
congere, et premunt.
minora peccata sunt quae habeo.
non sunt multa?
nam quomodo minora sunt, quae premunt, obruunt?
quid minutius pluuiae guttis?
flumina implentur.
quid minutius granis tritici?
horrea implentur.
tu adtendis quia minora sunt, et non adtendis quia multa sunt.
adtendere nosti:
numera, si potes.
sed plane quotidianum remedium dedit deus.
<261 11>
magna misericordia eius qui ascendit in altum, et captiuauit captiuitatem.
quid est, captiuauit captiuitatem?
occidit mortem.
captiuitas captiuata est:
mors mortua est.
quid ergo?
hoc solum fecit qui ascendit in altum, et captiuauit captiuitatem?
ergo dimisit nos?
ecce ego uobiscum sum usque in consummationem saeculi.
ergo illud adtende:
dedit dona hominibus.
aperi sinum pietatis, excipe donum felicitatis.