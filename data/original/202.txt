<202 1>
hodierni diei per uniuersum mundum nota solemnitas quid nobis afferat festiuitatis, quidue anniuersaria repetitione commemoret, anniuersario quoque sermone tempus admonet ut loquamur.
epiphania quippe Graece, Latine manifestatio dici potest.
hoc enim die magi dominum adorasse perhibentur; stella scilicet apparente commoniti, et praecedente perducti.
eo quippe die quo natus est, illi stellam in oriente uiderunt; et quem natum indicauerit, agnouerunt.
ex illo igitur die ad hunc diem occurrerunt, Herodem regem nuntio terruerunt, Iudaeis ex prophetica scriptura respondentibus, Bethlehem ciuitatem, ubi dominus natus fuerat, inuenerunt.
ad ipsum deinde dominum stella eadem ducente uenerunt, demonstratum adorauerunt; aurum, thus, et myrrham obtulerunt; alio itinere redierunt.
manifestatus est quidem et die ipso natiuitatis suae dominus pastoribus ab angelo admonitis; quo etiam die per stellam et illis est longe in oriente nuntiatus:
sed isto die ab eis est adoratus.
suscepit ergo deuotissime istum diem celebrandum uniuersa ecclesia gentium:
quia et illi magi quid iam fuerunt, nisi primitiae gentium?
Israelitae pastores, magi gentiles:
illi prope, isti longe:
utrique tamen ad angularem lapidem concurrerunt.
ueniens quippe, sicut apostolus dicit, euangelizauit pacem nobis qui eramus longe, et pacem his qui prope.
ipse est enim pax nostra, qui fecit utraque unum, et duos condidit in se, in unum nouum hominem, faciens pacem, et commutauit utrosque in uno corpore deo, interficiens inimicitias in semetipso.
<202 2>
merito istum diem nunquam nobiscum haeretici Donatistae celebrare uoluerunt:
quia nec unitatem amant, nec orientali ecclesiae, ubi apparuit illa stella, communicant.
nos autem manifestationem domini et saluatoris nostri Iesu Christi, qua primitias gentium delibauit, in unitate gentium celebremus.
tunc enim puer, priusquam sciret uocare patrem aut matrem, sicut de illo fuerat prophetatum, accepit uirtutem Damasci, et spolia Samariae:
id est, antequam per humanam carnem humana uerba proferret, accepit uirtutem Damasci, illud scilicet unde Damascus praesumebat.
in diuitiis quippe ciuitas illa secundum saeculum florens aliquando praesumpserat.
in diuitiis autem principatus auro defertur, quod Christo magi suppliciter obtulerunt.
spolia uero Samariae iidem ipsi erant, qui eam incolebant.
Samaria namque pro idololatria posita est.
illic enim populus Israel auersus a domino, ad idola colenda conuersus est.
debellaturus scilicet Christus gladio spirituali per uniuersum orbem regnum diaboli, haec prima puer spolia idololatriae dominationi detraxit, ut ad se adorandum magos conuersos a peste illius superstitionis auerteret, et in hac terra nondum loquens per linguam, loqueretur de caelo per stellam; ut et quis esset, et quo, et propter quos uenisset, non uoce carnis, sed uirtute uerbi, quod caro factum est, demonstraret.
hoc enim uerbum, quod in principio erat deus apud deum, iam etiam caro factum, ut habitaret in nobis, et ad nos uenerat, et apud patrem manebat; sursum angelos non deserens, et deorsum ad se homines per angelos colligens; et caelestibus habitatoribus secundum uerbum incommutabili ueritate fulgebat, et propter angustum diuersorium in praesepi iacebat.
ab ipso in caelo demonstrabatur stella, et ipsum adorandum demonstrabat in terra.
et tamen infans tam potens, tam magnus, paruulus propter inimicitias Herodis in Aegyptum portantibus parentibus fugit:
ita nondum sermone, sed factis iam suis membris loquens, et tacitus dicens, si uos persecuti fuerint in una ciuitate, fugite in aliam.
mortalem quippe carnem, in qua nos praefiguraret, gerebat, in qua erat etiam pro nobis opportuno tempore moriturus.
unde a magis illis non solum aurum honorandus, et thus adorandus, uerum etiam myrrham sepeliendus acceperat.
quales etiam fuissent pro eius nomine morituri, quam innocentes, quam humiles, ostendit in paruulis, quos Herodes occidit.
nam ex quibus tota lex pendet et prophetae, etiam illum numerum praeceptorum significauit bimatus illorum.
<202 3>
iam uero quem non facit intentum, quid sibi uelit quod magorum inquisitioni, ubi Christus nasceretur, Iudaei de scriptura responderunt, et ipsi cum eis non adorauerunt?
nonne hoc uidemus etiam nunc, quando ex ipsis sacramentis, quibus eorum duritia subditur, nihil aliud quam Christus, in quem nolunt credere, ostenditur?
nonne et quando occidunt ouem et pascha manducant, gentibus Christum demonstrant, quem cum eis ipsi non adorant?
nam illud quale est, quod saepe de testimoniis propheticis, quibus Christus praenuntiatus est, quibusque hominibus dubitantibus, ne forte a christianis illa conscripta sint, non adhuc futura, sed facta, ad Iudaeorum codices prouocamus, ut animos dubitantium confirmemus?
nonne etiam tunc Iudaei Christum ostendunt gentibus, quem nolunt adorare cum gentibus?
<202 4>
nos ergo, carissimi, quorum erant illi magi primitiae, nos haereditas Christi usque ad terminos terrae, propter quos caecitas ex parte in Israel facta est, ut plenitudo gentium intraret, cognito domino et saluatore nostro Iesu Christo, qui propter nos consolandos tunc iacuit in angusto diuersorio, nunc propter sublimandos sedet in caelo; sic eum annuntiemus in hac terra, in hac regione carnis nostrae, ut non qua uenimus redeamus, nec prioris nostrae conuersationis uestigia repetamus.
hoc est enim quod et illi magi non qua uenerant redierunt.
uia mutata, uita mutata est.
et nobis caeli enarrauerunt gloriam dei; et nos ad Christum adorandum fulgens ex euangelio ueritas, tanquam de caelo stella, perduxit; et nos prophetiam in gente Iudaica celebratam, tanquam indicium Iudaeorum non nobiscum pergentium, fideli aure percepimus; et nos regem et sacerdotem et pro nobis mortuum Christum agnoscentes atque laudantes, tanquam in auro et thure et myrrha honorauimus:
superest ut eum euangelizantes nouam uiam carpamus, non qua uenimus redeamus.