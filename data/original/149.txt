<149 1>
ante diem dominicum superiorem, memini me propositarum de scripturis quarumdam quaestionem factum esse debitorem sanctitati uestrae.
est autem, quantum dominus dare dignatur, soluendi tempus, ne diutius debeamus, nisi solam caritatem, quae semper redditur, et semper debetur.
de uisione Petri dixeramus quaerendum esse, quid sibi uelit uas illud, tanquam linteum submissum de caelo quatuor lineis, in quo erant omnia quadrupedia terrae, et serpentia, et uolatilia caeli:
et quod dictum est Petro uoce diuina, occide et manduca:
et quod ter factum est et assumptum.
<149 2>
aduersus eos quidem qui uoracitatem a domino deo imperatam Petro arbitrantur, facile est disputare.
primo, quia etiamsi ad litteram uelimus accipere quod dictum est, occide, et manduca:
non occidere et manducare peccatum est, sed immoderate uti donis dei, quae tribuit ad usus homini.
<149 3>
Iudaei enim acceperant certa animalia quae manducarent, et certa a quibus abstinerent:
quod in significatione rerum futurarum eos accepisse, manifestat apostolus Paulus, dicens:
nemo ergo uos iudicet in cibo, aut in potu, aut in parte diei festi, aut neomeniae, aut sabbatorum, quod est umbra futurorum.
itaque iam temporibus ecclesiae dicit alio loco:
omnia munda mundis, sed malum est homini qui per offensionem manducat.
erant enim qui tempore illo, quo ista scribebat apostolus, carnibus uescebantur, in offensionem quorumdam infirmorum.
immolatitia enim caro eorum pecorum quae aruspices immolabant, tunc in macello uendebatur, et multi fratres abstinebant se ab edendis carnibus, ne uel ignari incurrerent in eas carnes de quibus sacrificium idolis factum erat.
unde alio loco idem apostolus, ne timore conscientia trepidaret, ait:
omne quod in macello uenit, manducate, nihil interrogantes propter conscientiam.
domini est enim terra et plenitudo eius.
et iterum:
si quis autem uos uocauerit ex infidelibus, et uolueritis ire; omnia quae apponuntur uobis manducate, nihil diiudicantes propter conscientiam.
si quis autem uobis dixerit, quod immolatitium est; nolite manducare, propter illum qui indicauit, et propter conscientiam.
omne ergo in his rebus siue mundum siue immundum, non in contactu carnis, sed in conscientiae puritate, aut in macula constitutum est.
<149 4>
unde data est licentia christianis, quae Iudaeis non est data.
omnia enim animalia quae Iudaeis prohibita sunt manducare, signa sunt rerum, et sicut dictum est, umbrae futurorum.
sicut illa circumcisio significat circumcisionem cordis, quam illi in carne gestabant, et in corde repudiabant:
sic et epulae illae praecepta mysteriorum sunt, et signa futurorum.
ueluti quod scriptum est eis, ut quae sunt ruminantia et fissa ungula, ipsa manducent; quibus autem uel utrumque uel unum horum defuerit, non manducent:
homines quidam significantur, non pertinentes ad societatem sanctorum.
fissa enim ungula ad mores, ruminatio uero ad sapientiam pertinet.
quare ad mores fissa ungula?
quia difficile labitur.
lapsus enim peccati signum est.
ruminatio autem ad sapientiae doctrinam quomodo pertinet?
quia dixit scriptura, thesaurus desiderabilis requiescit in ore sapientis, uir autem stultus glutit illum.
qui ergo audit, et negligentia fit obliuiosus, quasi glutit quod audiuit; ut iam in ore non sapiat, auditionem ipsam obliuione sepeliens.
qui autem in lege domini meditatur die et nocte, tanquam ruminat, et in quodam quasi palato cordis uerbi sapore delectatur.
hoc ergo quod praeceptum est Iudaeis, significat quod ad ecclesiam, id est, ad corpus Christi, ad gratiam societatemque sanctorum non pertinent illi, qui aut negligentes auditores sunt, aut malos mores habent, aut in utroque uitio reprehenduntur.
<149 5>
sic cetera quae ad hunc modum praecepta sunt data Iudaeis, umbraticae sunt significationes futurorum.
posteaquam uenit lux mundi dominus noster Iesus Christus, tantummodo ut intelligantur, non etiam ut obseruentur, leguntur.
data est ergo licentia christianis, ut secundum hanc uanam consuetudinem non faciant, sed manducent quod uelint, cum moderatione, cum benedictione, cum gratiarum actione.
fortassis ergo et Petro ita dictum est, occide, et manduca; ut non iam teneret obseruationes Iudaeorum:
non tamen ei quasi gurges uentris et foeda uoracitas imperata est.
<149 6>
sed tamen ut intelligatis hoc in figura esse monstratum, erant in illo uase serpentia.
numquidnam poterat manducare serpentes?
quid ergo sibi uult ista significatio?
uas illud ecclesiam significat:
quatuor lineae quibus dependebat, quatuor partes orbis terrarum, per quas tenditur ecclesia catholica, quae ubique diffusa est.
quicumque ergo uoluerit in partem ire, et ab uniuerso conscindi, non pertinet ad quatuor linearum sacramentum.
si autem ad uisionem Petri non pertinet, nec ad claues quae datae sunt Petro.
a quatuor enim uentis dicit deus congregari sanctos suos in fine:
quia nunc per omnes istos quatuor cardines fides euangelica dilatatur.
animalia ergo illa, gentes sunt.
omnes enim gentes quae immundae erant, in erroribus et superstitionibus et concupiscentiis suis, antequam ueniret Christus, illo adueniente donatis sibi peccatis mundae sunt factae.
unde iam post remissionem peccatorum, quare non recipiantur in corpus Christi, quod est ecclesia dei, cuius personam Petrus gestabat?
<149 7>
Petrus enim in multis locis scripturarum apparet quod personam gestet ecclesiae; maxime illo in loco ubi dictum est, tibi trado claues regni caelorum.
quaecumque ligaueris in terra, erunt ligata et in caelo; et quaecumque solueris in terra, erunt soluta et in caelo.
numquid istas claues Petrus accepit, et Paulus non accepit?
Petrus accepit, et Ioannes et Iacobus non accepit, et ceteri apostoli?
aut non sunt istae in ecclesia claues, ubi peccata quotidie dimittuntur?
sed quoniam in significatione personam Petrus gestabat ecclesiae, quod illi uni datum est, ecclesiae datum est.
ergo Petrus figuram gestabat ecclesiae; ecclesia corpus est Christi.
recipiat igitur iam mundatas gentes, quibus peccata donata sunt; unde miserat ad illum Cornelius gentilis homo, et qui cum illo gentiles erant.
huius eleemosynae acceptae mundauerant eum ad quemdam modum:
restabat ut tanquam cibus mundus incorporaretur ecclesiae, hoc est, corpori domini.
Petrus autem trepidabat tradere gentibus euangelium:
quia illi qui crediderant ex circumcisione, prohibebant apostolos tradere incircumcisis christianam fidem; et dicebant non eos debere accedere ad participationem euangelii, nisi suscepissent circumcisionem, quae tradita erat patribus eorum.
<149 8>
uas ergo illud dubitationem istam sustulit:
et ideo post illam uisionem admonitus est ab spiritu sancto, ut descenderet et iret cum eis qui uenerant a Cornelio, et perrexit.
Cornelius enim et qui cum illo erant, tanquam ex illis animalibus habebantur, quae in uase fuerant demonstrata:
quos tamen iam mundauerat deus, quia eleemosynas eorum inde acceptauerat.
occidendi ergo erant et manducandi, id est, ut interficeretur in eis uita praeterita, qua non nouerant Christum; et transirent in corpus eius, tanquam in nouam uitam societatis ecclesiae.
nam et ipse Petrus cum ad eos uenisset, commemorauit breuiter quid sibi in illa uisione monstratum sit.
ait enim:
et uos scitis quam illicitum sit uiro Iudaeo coniungi, aut accedere ad alienigenam:
sed mihi deus ostendit, neminem communem aut immundum hominem dicere.
quod utique tunc ostendit deus, cum uox illa sonuit:
quae deus mundauit, tu ne immunda dixeris.
et postea ueniens ad fratres in Ierosolymam, cum quidam tumultuarentur, quod gentibus euangelium traderetur, reprimens eorum commotionem, etiam ipsum uisum commemorauit:
quod nisi ad eamdem intelligentiam pertineret, commemorandum non esset.
<149 9>
fortassis quaeratur etiam illud, quare linteum erat, in quo erant illa animalia.
non utique sine causa.
nouimus enim quod linteum tinea non consumit, quae uestes alias corrumpit.
excludat unusquisque de corde suo corruptiones malarum concupiscentiarum, atque ita incorruptibiliter firmetur in fide, ut prauis cogitationibus tanquam tineis non penetretur, si uult ad sacramentum illius lintei pertinere, quo figuratur ecclesia.
<149 10>
quare ter de caelo submissum est?
quia ipsae omnes gentes, quae pertinent ad quatuor partes orbis terrae, qua disseminatur ecclesia, quam significabant quatuor lineae, quibus uas illud connectebatur, in nomine trinitatis baptizantur.
in nomine patris et filii et spiritus sancti credentes innouantur, ut pertineant ad societatem communionemque sanctorum.
quatuor ergo lineae et trina submissio, etiam duodenarium apostolorum numerum ostendit:
tanquam ternis per quatuor deputatis.
quater enim tria, duodecim fiunt.
satis, ut arbitror, de ista uisione tractatum est.
<149 11>
alia quaestio a nobis dilata erat, quare dominus in ipso sermone quem in monte habuit, dixit discipulis suis:
luceant opera uestra coram hominibus, ut uideant bona facta uestra, et glorificent patrem uestrum, qui in caelis est.
et paulo post in eo ipso sermone ait, cauete facere iustitiam uestram coram hominibus, ut uideamini ab eis; et, sit eleemosyna tua in abscondito, et pater tuus qui uidet in abscondito, reddet tibi.
fluctuat plerumque operator inter haec duo praecepta, et cui obtemperet nescit:
quando utique domino uult obtemperare, qui utrumque praecepit.
quomodo lucebunt opera nostra coram hominibus, ut uideant bona facta nostra; et quomodo rursus erit eleemosyna nostra in abscondito?
si hoc obseruare uoluero, in illud offendo:
si illud obseruauero, hinc pecco.
ergo uterque scripturae locus ita temperandus est, ut ostendantur diuina praecepta aduersa sibi esse non posse.
nam ista quae uidetur pugna in uerbis, pacem intellectoris inquirit.
habeat quisque cum dei uerbo in corde concordiam, et scripturae nulla discordia est.
<149 12>
propone ergo hominem eleemosynam facientem, sic ut omnino nesciat aliquis, si fieri potest, nec ille cui datur; ut eius etiam oculos uitans ponat potius quod inueniat, quam porrigat quod accipiat.
quid potest facere amplius, ut abscondat eleemosynam suam?
iste utique incurrit in illam sententiam, et non facit quod dominus ait, luceant opera uestra coram hominibus, ut uideant bona facta uestra.
nemo uidet facta eius bona, non inuitat ad imitandum.
erunt ceteri steriles, quantum in ipso est, dum putant a nemine fieri quod praecepit deus, si hoc homines agant, ut non uideantur bona opera eorum:
cum maior misericordia in eum fiat, cui proponitur bonae imitationis exemplum, quam cui porrigitur reficiendi corporis alimentum.
propone alterum eleemosynas suas apud populum uentilantem atque iactantem, nihil aliud in eis quam uelle laudari:
luceant opera eius coram hominibus.
uidetis quia non offendit in illud praeceptum:
sed offendit in alterum dicentis domini, sit eleemosyna tua in abscondito.
talis qui fuerit, etiam pigrescit, si existant aliqui impii, qui forte reprehendant quod facit.
pendet ex lingua laudantium:
similis est autem uirginibus quae non portant oleum secum.
nostis enim quinque uirgines stultas, quae oleum secum non portauerunt; alias autem sapientes, quae oleum secum portauerunt.
omnium lampades lucebant:
sed aliae non habebant secum unde illam pascerent lucem, et ab eis quae habebant ita distinguebantur, ut illae stultae, illae sapientes dicerentur.
quid est ergo, ferre oleum secum, nisi habere conscientiam placendi deo de bonis operibus, et non ibi finem gaudii sui ponere, si homines laudent, qui conscientiam uidere non possunt?
quia facit enim, potest uidere homo:
quo autem animo faciat, deus uidet.
<149 13>
proponamus ergo aliquem praeceptum utrumque seruantem, utrique obedientem.
porrigit panem esurienti, et porrigit coram illis quos uult facere imitatores suos; imitatus etiam apostolum dicentem, imitatores mei estote, sicut et ego Christi.
porrigit ergo pauperi panem, manifestus in opere, deuotus in corde.
utrum laudem suam ibi quaerat, an gloriam dei nullus hominum uidet, nullus hominum iudicat:
sed tamen illi qui studio beneuolo ad imitandum parati sunt, quod bonum fieri uident, etiam pio animo fieri credunt; et laudant deum, cuius praecepto et dono talia fieri uident.
apparet ergo opus eius, ut uideant homines, et glorificent patrem qui in caelis est:
ipse autem effectus eius in corde est, ut sit eleemosyna eius in abscondito, et pater qui uidet in abscondito, reddat ei.
seruauit iste modum quem debuit, nullius praecepti contemptor, sed utriusque perfector.
cauit enim ne fieret iustitia eius coram hominibus, id est, ne ibi haberet finem, ut ab hominibus laudaretur, quando non se ipsum, sed deum uoluit in opere suo bono laudari.
ea uero uoluntas quia intus est in ipsa conscientia, facta est eleemosyna illa in abscondito, ut ille retribuat, cui nihil absconditur.
quis enim potest cor suum hominibus demonstrare cum facit, ut ostendat qua intentione animi faciat?
<149 14>
nam et ipsa uerba, fratres, satis perpense a domino dicta sunt.
attendite quomodo dicat:
cauete facere iustitiam uestram coram hominibus, ut uideamini, inquit, ab eis.
si ibi posuit finem, ubi dixit, ut uideamini ab eis; iste finis est reprehensibilis atque culpabilis, usque ad hominum laudem uelle benefacere, nihil amplius inde quaerere.
quisquis ergo ideo tantum facit, ut uideatur ab hominibus, reprehenditur a domino in ista sententia.
illic uero ubi iubet uideri bona facta nostra, non ibi finem posuit, ut tantummodo homines hominem uideant, et hominem laudent:
sed transit ad gloriam dei, ut usque ad illam perducatur operantis intentio.
luceant, inquit, opera uestra coram hominibus, ut uideant bona facta uestra:
sed non hoc debes quaerere.
quid ergo?
addit et dicit:
et glorificent, inquit, patrem uestrum qui in caelis est.
hoc si quaeris, ut glorificetur deus, noli timere ne uidearis ab hominibus.
etiam sic intus est eleemosyna tua in abscondito; ubi solus ille cuius gloriam quaeris, te uidet hoc quaerere.
unde apostolus Paulus posteaquam euangelii persecutor prostratus est, et erectus est praedicator, dicit:
eram autem ignotus facie ecclesiis Iudaeae, quae erant in Christo.
tantum autem audientes erant, quia qui aliquando nos persequebatur, nunc euangelizat fidem quam aliquando uastabat; et in me, inquit, magnificabant deum.
non gaudebat quia homo qui acceperat, cognoscebatur; sed quia deus qui dederat, laudabatur.
ipse enim dixit:
si adhuc hominibus placerem, Christi seruus non essem.
et tamen alio loco dicit:
sicut et ego omnibus per omnia placeo.
et ista similis quaestio est.
sed quid adiungit?
non quaerens, inquit, quod mihi prodest, sed quod multis, ut salui fiant.
hoc est, quod illo loco ait, et in me magnificabant deum:
quod etiam dominus dicit, ut glorificent patrem uestrum qui in caelis est.
tunc enim salui fiunt, cum in operibus quae fieri per homines uident, eum glorificant a quo haec homines acceperunt.
<149 15>
restant duae quaestiones:
sed uereor ne oneri sim iam fastidientibus, item timeo ne fraudem adhuc esurientes.
memini tamen quid soluerim, et quid debeam.
restat enim uidere quid sit, nesciat sinistra tua quid faciat dextera tua:
et de dilectione inimici, cur antiquis uidebatur data licentia ut odissent inimicos, quorum nobis imperatur dilectio.
sed quid facio?
si breuiter de his disseram, fortassis non ita ut oportet intelligar:
si diutius, timeo ne plus grauem uos onere sermonis, quam fructu expositionis subleuem.
sed certe si minus quam satis est, intellexeritis; adhuc me tenete debitorem, ut alio tempore ista plenius disserantur.
tamen nunc non oportet ea sic relinqui, ut omnino nihil inde dicatur.
sinistra est animi cupiditas carnalis, dextera est animi caritas spiritualis.
si ergo cum quisque facit eleemosynam, miscet cupiditatem temporalium commodorum, ut in opere illo aliquid tale conquirat; miscet sinistrae conscientiam operibus dexterae.
si autem simplici caritate et pura coram deo conscientia homini subuenit, nihil aliud intuens, nisi ut illi placeat qui haec iubet, nescit sinistra quid facit dextera.
<149 16>
de dilectione autem inimici difficilior est quaestio, nec ea breuitate solui potest.
sed cum auditis, orate pro nobis; et forte dominus deus cito dabit quod putamus esse difficile.
ex uno enim horreo uiuimus; quia in una familia sumus.
quod ergo nos putamus esse ualde intus in abdito, forte ipse qui promittit ponit in limine, ut facillime dari possit petentibus.
dilexit inimicos ipse dominus Christus:
pendens enim in cruce ait, pater, ignosce illis quia nesciunt quid faciunt.
secutus est eius exemplum Stephanus, cum lapides in eum iacerentur, et ait:
domine, ne statuas illis hoc delictum.
dominum imitatus est seruus, ut nemo seruorum sit piger, et putet hoc esse factum quod a solo domino fieri poterat.
si ergo multum est ad nos imitari dominum, imitemur conseruum.
ad eamdem quippe gratiam uocati omnes sumus.
quare ergo antiquis dictum est, diliges proximum tuum, et oderis inimicum tuum?
quia fortassis et ipsis uerum dictum est; sed nobis apertius pro temporum distributione, per eius praesentiam qui uidebat quid quibus uel tegendum esset uel aperiendum.
si enim habemus inimicum, quem nunquam diligere iubemur; est autem diabolus:
diliges proximum tuum, hominem; et oderis inimicum tuum, diabolum.
sed quia in ipsis hominibus saepe existunt inimicitiae, in animis eorum qui per infidelitatem dant locum diabolo, et eius uasa fiunt, ut operetur in filiis diffidentiae; potest autem fieri ut relinquat homo malitiam suam, et conuertatur ad dominum; et dum adhuc saeuit, dum adhuc persequitur, diligendus est, et orandum pro illo, et bene illi faciendum:
ita est primum praeceptum implebis, ut diligas proximum tuum hominem, et oderis inimicum tuum diabolum; et secundum, ut diligas inimicos tuos homines, et ores pro eis qui te persequuntur.
<149 17>
nisi forte putas non orasse christianos illo tempore pro Saulo persecutore christianorum.
fortassis ad eius conuersionem uox illa Stephani martyris exaudita est.
in illo enim persecutorum eius numero fuit, et lapidantium uestimenta seruauit.
idem etiam ad Timotheum scribens ait:
obsecro primum omnium fieri deprecationes, adhortationes, interpellationes, gratiarum actiones, pro omnibus hominibus, pro regibus et omnibus qui in sublimitate sunt, ut quietam et tranquillam uitam agamus.
iubebat ergo orari pro regibus:
et tunc reges persequebantur ecclesias.
sed quas tunc pro se orantes persequebantur, nunc pro se exauditas defendunt.
<149 18>
uis ergo et illud antiquorum custodire praeceptum?
dilige proximum tuum, hoc est omnem hominem.
ex duobus enim primis parentibus omnes nati, omnes utique proximi sumus.
certe enim ipse dominus Iesus Christus qui diligi praecipit inimicos, in duobus illis praeceptis totam legem et prophetas pendere testatus est:
diliges dominum deum tuum ex toto corde tuo, et ex tota anima tua, et ex tota mente tua; et, diliges proximum tuum tanquam te ipsum.
nihil ibi praecepit de dilectione inimici.
non ergo totum haec duo praecepta continent?
absit.
quia cum dicit, diliges proximum tuum, ibi sunt omnes homines, etiamsi fuerint inimici:
quia etiam secundum spiritualem propinquitatem nescis quid tibi sit in praescientia dei homo, qui tibi ad tempus uidetur inimicus.
quia enim patientia dei ad poenitentiam eum adducit, fortassis cognoscet et sequetur ducentem.
si enim deus ipse qui nouit qui sint in peccatis perseueraturi, qui relicturi iustitiam et irreuocabiliter ad iniquitatem lapsuri, tamen facit solem suum oriri super bonos et malos, et pluit super iustos et iniustos, inuitans utique ad poenitentiam per patientiam, ut qui neglexerint eius bonitatem, experiantur in fine seueritatem; quanta sollicitudine placabilem oportet esse hominem, ne forte nesciens qualis futurus sit, cum praesentes eius inimicitias attenderit, oderit eum cum quo in aeterna felicitate regnabit?
imple ergo praeceptum primum, dilige proximum tuum, omnem hominem; et oderis inimicum tuum, diabolum.
imple et secundum.
dilige inimicos tuos, sed homines:
ora pro eis qui te persequuntur, sed pro hominibus:
bene fac eis qui te oderunt, sed hominibus.
<149 19>
si esurierit inimicus tuus, ciba illum; si sitit, potum da illi; hoc enim faciens, carbones ignis congeres super caput eius.
et hic quaestio est.
quomodo enim quisque diligit, quem uult ardere carbonibus?
sed si intelligatur, nulla contentio est.
de illis enim uastatoribus carbonibus dicitur, qui dantur homini aduersus linguam subdolam.
cum enim quisque benefecerit inimico, et non uictus malo eius, uicerit in bono malum; plerumque illum inimicitiarum suarum poenitebit, et irascetur sibi, quod tam bonum hominem laeserit.
ipsa uero ustio, poenitentia est, quae tanquam carbones ignis inimicitias eius malitiasque consumit.