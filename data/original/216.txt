<216 1>
rudimenta ministerii nostri, et uestri conceptus quo fidei concipitis utero generari caelesti gratia, adiuuanda sunt ore:
ut et noster uos sermo salubriter alloquatur, et nos uester conceptus utiliter consoletur.
nos instruimus sermonibus, uos proficite moribus.
spargimus sermonem uerbi, fructum reddite fidei.
omnes secundum uocationem qua uocati sumus a domino, in eius uia semitaque curramus; nullus retro respiciat.
ueritas enim quae nec fallit nec fallere potest, aperte denuntiat:
nemo ponens manum super aratrum, et respiciens retro, aptus erit regno caelorum.
hoc nempe uos concupiscere, ad hoc ambire omnibus mentis uestrae conatibus, ipsum uestrum nomen, quod competentes uocamini, ostendit.
quid enim aliud sunt competentes, quam simul petentes?
nam quomodo condocentes, concurrentes, considentes, nihil aliud sonat, quam simul docentes, simul currentes, simul sedentes; ita etiam competentium uocabulum non aliunde quam de simul petendo atque unum aliquid appetendo compositum est.
et quod illud est unum, quod petitis uel concupiscitis, nisi quod quidam abiectis desideriis carnalibus et superatis terroribus saeculi clamat intrepidus?
si consistant aduersum me castra, non timebit cor meum; si exsurgat in me bellum, in hoc ego sperabo.
et quae illa sit exprimens, adiunxit et dixit:
unam petii a domino, hanc requiram; ut inhabitem in domo domini omnes dies uitae meae.
atque huius regionis et habitationis beatitudinem explanans, connectit et exprimit:
ut contempler delectationem domini, et protegar a templo eius.
<216 2>
uidetis, contirones mei, ad quam delectationem domini uenietis, cum delectationem saeculi abiicitis?
si despicitis mundum, habebitis cor mundum, et uidebitis eum qui fecit mundum:
et sicut ille uicit, ita et uos in eius gratia uincetis hunc mundum.
quem profecto iam iamque superabitis atque calcabitis, si non de uestris uiribus, sed de dei misericordissimi adiutorio praesumatis.
nolite uos despicere, quia nondum apparuit quod eritis.
scitote autem, quoniam cum apparuerit, similes ei eritis, dum apparuerit quod eritis.
scitote autem, quoniam uidebitis eum, non qualis in temporis plenitudine uenit ad nos, sed qualis semper manens condidit nos.
exuite uos ueterem hominem, ut induamini nouo.
pactum uobiscum dominus inchoat.
uixistis saeculo, carni uos et sanguini dedistis, imaginem hominis terreni portastis.
sicut ergo imaginem portastis eius qui de terra est, ita etiam eius qui de caelo est ultra portate.
humanus sermo, quia ideo uerbum caro est factum, ut sicut exhibuistis corpora uestra arma iniquitatis peccato, ita nunc exhibeatis membra uestra arma iustitiae deo.
in perniciem aduersus uos uester oppugnator uestris iaculis armabatur:
in salutem uestram aduersus eum uicissim membris uestris uester protector armetur.
nihil uobis ille nocebit, si membra uestra uobis auferentibus non tenebit.
iste uos iure derelinquet, si ab eo uestrum uotum uoluntasque dissentiet.
<216 3>
ecce cum auctione et mercatu fidei, regnum uobis caelorum uenale proponitur:
inspicite et congerite uestrae conscientiae facultates, thesauros cordis uestri unanimiter congregate.
et tamen gratis emitis, si gratam gratiam quae uobis offertur, agnoscitis.
nihil impenditis, et tamen magnum est quod acquiritis.
non sitis uiles uobis, quos cunctorum creator et uester tam caros aestimat, ut uobis quotidie unigeniti sui pretiosissimum sanguinem fundat.
non sic eritis uiles si pretiosum distinguatis a uili; si non creaturae, sed creatori seruiatis; si uobis inferiora uestra non fuerint dominata, ut immaculati a capitali magnoque peccato mundemini; si non in uobis semen uerbi dei, quod etiam nunc spargit caelestis agricola in agro cordis uestri, aut tanquam in uia indignorum transitu conculcetur, aut tanquam inter petrosa durissimae conscientiae uestrae stoliditate iam germinans comprimatur, aut inter spinas cupiditatum uestrarum perniciosis aculeis suffocetur.
si a tam damnosae damnandaeque terrae sterilitate abhorreatis, fructifera uos profecto terra uberrimaque suscipiet, et cum magno gaudio seminatori et complutori uestro multiplicatam centeni reddetis ubertatem; aut si ad hoc impares forte fueritis, sexageni fructus usuras exsoluetis:
quod si nec ad hoc occurretis, non erit uester ingratus etiam trigeni prouentus; quia caelestibus omnes horreis excipientur, omnes in aeterna requie recondentur.
de omnium fructibus caelestis panis ille conficietur, et omnis operarius in dominica uinea sine dolo laborans, ipso abundanter ac salubriter saturabitur:
dum tanti seminatoris, plutoris, et rigatoris, atque ipsius incrementi datoris, euangelica praedicatione gloria diffamatur.
<216 4>
accedite ergo ad eum in obtritione cordis:
quoniam prope est omnibus qui obtriuerunt cor, et ipse uos humiles spiritu saluos faciet.
certatim accedite, ut illuminemini.
estis enim adhuc in tenebris, et tenebrae in uobis.
eritis autem lux in domino, qui illuminat omnem hominem uenientem in hunc mundum.
confortamini saeculo, reformamini deo.
Babylonicae captiuitatis uos aliquando iam taedeat.
ecce Ierusalem mater illa caelestis, in uiis hilariter inuitans occurrit, et obsecrat ut uelitis uitam, et diligatis uidere dies bonos, quos nunquam habuistis, nec unquam in hoc saeculo habebitis.
ibi enim deficiebant, sicut fumus, dies uestri:
quibus augeri, minui; et quibus crescere, deficere; et quibus ascendere, uanescere fuit.
qui uixistis peccato annos multos et malos, desiderate uiuere deo:
non multos annos quandoque finiendos, et ad intereundum in umbra mortis currentes; sed bonos, et in ueritate uiuacis uitae propinquos; ubi nulla fame, nulla siti lassabitis; quia cibus uester fides, potus sapientia erit.
nunc enim in ecclesia in fide benedicitis dominum:
tunc autem in specie affluentissime rigabimini de fontibus Israel.
<216 5>
sed in hac interim peregrinatione sint uobis lacrymae uestrae panis die ac nocte; dum dicentibus uobis quotidie, ubi est deus uester?
non potestis carnalibus demonstrare quod oculus non uidit, nec auris audiuit, aut in cor hominis ascendit.
donec ueniatis et appareatis ante oculos dei uestri, nolite deficere.
ueniet enim et ipse promissa persoluere, qui se sponte professus est debitorem:
qui nihil ab aliquo mutuatus est, et suo promisso debitor esse dignatus est.
nos debebamus; et tantum debebamus, quantum peccaueramus.
uenit ille sine debito, quia sine ullo peccato; inuenit nos damnoso ac damnando fenore oppressos, et quae non rapuerat exsoluens, nos a sempiterno debito misericorditer liberauit.
nos admiseramus culpam, exspectabamus poenam; ille non factus socius culpae nostrae, sed factus particeps poenae, simul et culpae esse uoluit donator et poenae.
ipse est enim qui ex usuris et iniquitate eruet animas credentium, atque ex corde in unoquoque dicentium:
credo uidere bona domini in terra uiuentium.
haec terra, non terreno uel mortuo, sed caelesti quodam modo ac uiuo corde concupiscenda est.
ipsa est enim cui in Psalmo alio flagrans quidam eius amore et alacriter cantans dicit:
spes mea es tu, portio mea in terra uiuentium.
ad quam illi tendunt, qui uitaliter mortificant membra sua super terram:
non membra quibus corporis mundi huius compago consistit, sed illa membra quibus animae uirilitas miserabiliter infirmatur.
apertissime ea dinumerans ac designans uas electionis Paulus apostolus dicit:
mortificate membra uestra, quae sunt super terram; fornicationem, immunditiam, perturbationem, concupiscentiam malam, et auaritiam, quae est idolorum seruitus.
ecce quae in hac terra morientium mortificare debeatis, qui in illa terra uiuentium uiuere concupiscitis.
sic ergo efficiamini membra Christi, ut non ea tollatis, et faciatis membra meretricis.
quae enim turpior, quae dedecorosior est meretrix, quam ipsa quae prima posita est fornicatio, et ultima auaritia?
quam idolorum seruitutem ueraciter appellauit; quia non solum in corporis luxu, sed etiam in animae fluxu agnoscere et uitare debetis, ne illam perditionem minacis et casti sponsi ac iusti iudicis incurratis, cui dicitur:
perdidisti omnem qui fornicatur abs te.
quanto iustius, quanto utilius, in cordis ad eum castitate singuli quique clamabitis:
mihi adhaerere deo, bonum est?
hanc adhaesionem illa dilectio praestat, de qua similiter dicitur:
dilectio sine simulatione; odio habentes malum, adhaerentes bono.
<216 6>
ecce ubi est stadium uestrum, ecce ubi lucta certantium, ecce ubi cursus currentium, ecce ubi ferientium pugillatus.
si uultis perniciosissimum colluctatorem fidei lacertis elidere; prosternite mala, complectimini bona.
si uultis sic currere, ut comprehendatis; fugite iniquum, consequimini iustum.
si uultis sic pugillare, ut non aerem caedatis, sed hostem uiriliter feriatis; castigate corpus uestrum, et in seruitutem redigite, ut ab omnibus abstinentes ac legitime certantes, brauii caelestis et incorruptae coronae participes triumphetis.
quod in uobis adiurato uestri redemptoris nomine facimus, hoc uestri cordis scrutatione et contribulatione complete.
nos precibus ad deum et increpationibus inueterati hostis dolis resistimus:
uos uotis et uestri cordis contritione persistite, ut eruamini de potestate tenebrarum, et transferamini in regnum claritatis eius.
hoc est nunc opus uestrum, et hic labor uester.
digna in eum nos suis nequitiis maledicta congerimus:
uestra uos potius auersione ac pia renuntiatione gloriosissimum ei certamen indicite.
atterendus, uinciendus, excludendus est dei et uester, ac sui potius inimicus.
nam furor eius et in deum proteruus, et aduersum uos nefarius, et in se perniciosus ostenditur.
anhelet usquequaque caedes, supponat muscipulas, exacuat multiplices et dolosas linguas suas:
omnia uenena eius, obtestato nomine saluatoris, uestris cordibus effundite.
<216 7>
quidquid facinorosissimis suggestionibus, quidquid flagitiosissimis illecebris immittebat, nunc exhaurietur, nunc publicabitur.
nunc populabitur captiuitas eius, qua uos tyrannice possidebat.
auertetur a uobis iugum, quo uos immaniter deprimebat, et eius ceruicibus imponetur:
tantum uos in liberationem uestram, redemptori uestro uestrum praebete consensum.
sperate in eum, omne concilium nouae plebis, et popule qui nasceris, quem fecit dominus, enitere ut salubriter pariaris, ne feraliter abortiaris.
ecce uterus matris ecclesiae, ecce ut te pariat, atque in lucem fidei producat, laborat in gemitu suo.
nolite uestra impatientia uiscera materna concutere, et partus uestri ianuas angustare.
popule qui crearis, lauda deum tuum:
lauda, qui crearis, lauda dominum tuum.
quia lactaris, lauda:
quia aleris, lauda:
quia nutriris, profice sapientia et aetate.
ille quoque has moras partus temporalis admisit, qui nec breuitate temporis deficit, nec longitudine ulla temporis proficit, sed a diebus aeternis cunctas angustias et tempus exclusit.
nolite hic, sicut benignus paruulum nutritor admonet, pueri effici mentibus, sed malitia paruuli estote, mentibus perfecti sitis.
ut competentes competenter adolescite in Christo, ut in uirum perfectum iuueniliter accrescatis.
laetificate, ut scriptum est, profectu sapientiae uestrae patrem uestrum, et nolite defectu uestro contristare matrem uestram.
<216 8>
amate quod eritis.
eritis enim filii dei, et filii adoptionis.
hoc uobis gratis dabitur, gratisque conferetur.
in quo largius uberiusque abundabitis, quanto plus grati ei a quo haec accepistis, fueritis.
ad eum ambite, qui nouit qui sint eius.
tunc autem non dedignabitur uos inter eos qui eius sunt nosse, si nominantes nomen domini, ab iniustitia recedatis.
parentes carnis uestrae habetis, uel habuistis in saeculo, qui uos in laborem atque ad poenam mortemque genuerunt:
sed quia feliciori orbitate potest unusquisque uestrum de talibus dicere, pater meus et mater mea dereliquerunt me; illum patrem, christiane, agnosce, qui illis relinquentibus suscepit te ex utero matris tuae, cui quidam fidelis fideliter dicit, de uentre matris meae tu es protector meus.
pater deus est, mater ecclesia.
longe aliter ab his generabimini, quam ab illis geniti fueratis.
hos partus, non labor, non miseria, non fletus, non mors; sed facilitas, felicitas, gaudium, uitaque suscipiet.
per illos lamentabilis generatio; per hos optanda generatio est.
illi nos generando in aeternam poenam generant, propter ueterem culpam:
isti regenerando, nec poenam faciunt remanere, nec culpam.
haec est illa regeneratio quaerentium eum, quaerentium faciem dei Iacob.
humiles quaerite:
quod cum inueneritis, ad securam altitudinem uenietis.
infantia uestra innocentia erit, pueritia reuerentia, adolescentia patientia, iuuentus uirtus, senium meritum, senectus nihil aliud quam canus sapiensque intellectus.
per hos articulos uel gradus aetatis, non tu euolueris, sed permanens innouaris.
non enim ut decidat prior secunda succedet, aut tertiae ortus secundae erit interitus, aut quarta iam nascitur ut tertia moriatur; non quinta quartae inuidebit ut maneat, nec quintam sexta sepeliet.
cum simul aetates istae non ueniant, tamen in anima pia et iustificata pariter et concorditer perseuerant.
hae te ad septimam perennem quietem pacemque perducent.
tamen sexies, ut legimus, de necessitatibus aetatis mortiferae liberatum, iam in septima non te tangent mala.
non enim certabunt quae non erunt, aut praeualebunt quae nec audebunt.
ibi secura immortalitas, ibi immortalis securitas.
<216 9>
et unde haec, nisi de immutatione dexterae excelsi, qui benedicet filios tuos in te, qui ponet terminos tuos pacem?
excitamini ergo ad haec, concreti, discreti; concreti bonis, discreti a malis:
electi, dilecti, praesciti, uocati, iustificandi, glorificandi:
ut crescentes, iuuenescentes, ac senescentes in fide ac maturitate uirium, non corruptione membrorum, in senecta uberi, tranquilli annuntietis opera domini, qui fecit uobis magna, qui potens est:
quia magnum nomen eius, et sapientiae eius non est numerus.
uitam quaeritis, currite ad eum qui est fons uitae:
et fugatis tenebris fumosarum cupiditatum uestrarum, uidebitis lumen in lumine unigeniti illius uestri atque clementissimi redemptoris, et fulgentissimi illuminatoris.
si salutem quaeritis, sperate in eum qui saluos facit sperantes in se.
si ebrietatem deliciasque sectamini, nec ipsas negabit.
tantum uenite et adorate, procidite et plorate ante eum qui fecit uos:
et inebriabit uos ab ubertate domus suae, et torrente deliciarum suarum potabit uos.
<216 10>
sed cauete, ne ueniat uobis pes superbiae; et uigilate, ne uos manus moueant peccatorum.
primum ne contingat, orate ut ab occultis uestris mundet uos:
secundum uero ne irruat et deiiciat uos, petentes ut ab alienis parcat uobis; iacentes surgite, surgentes state, stantes adsistite, adsistentes persistite.
nolite ultra ferre iugum:
disrumpite potius uincula eorum, et abiicite a uobis iugum ipsorum, ne iterum seruitutis iugo attineamini.
dominus in proximo est; nihil solliciti fueritis.
manducate nunc panem doloris:
ueniet tempus, quando post panem tristitiae panis uobis laetitiae ministretur.
sed meritum illius, huius est tolerantia, auersio et fuga tua panem luctus commeruit:
conuertere, compungere, et redi ad dominum tuum.
paratus est ille compuncto et redeunti panem gaudii erogare; si non dissimules nec differas pro fuga tua flebiliter aerumnosus orare.
in tantis ergo cateruis molestantium induite uos cilicio, et humiliate in ieiunio animam uestram.
redditur humilitati quod superbiae denegatum est.
et uos quidem cum scrutaremini, atque ipsius fugae ac desertionis persuasor in trinitatis tremendae omnipotentia debite increparetur, non estis induti cilicio:
sed tamen uestri pedes in eodem mystice constiterunt.
<216 11>
calcanda sunt uitia uelleraque caprarum:
sinistrorum haedorum conscindendi sunt panni.
cum prima stola ultro uobis occurret misericors pater, qui ad uestram depellendam pestiferam famem etiam saginatum uitulum non distulit immolare.
eius carnibus pascemini, eius sanguine potabimini:
cuius effusione peccata dimittuntur, debita donantur, maculae deterguntur.
ut pauperes manducate, et tunc saturabimini:
ut et uos de illis sitis, de quibus dicitur, manducabunt pauperes, et saturabuntur:
ac saturati salubriter eius panem gloriamque ructate.
currite ad eum, et conuertimini:
ille est enim qui conuertit auersos, prosequitur fugitiuos, inuenit perditos, humiliat superbos, pascit famelicos, soluit compeditos, illuminat caecos, purgat immundos, recreat fatigatos, suscitat mortuos, atque nequitiae spiritibus possessos et captos eripit.
a quibus quia uos nunc immunes esse probauimus; gratulantes uobis admonemus uos, ut sanitas quae apparuit in uestro corpore, haec in uestris cordibus conseruetur.