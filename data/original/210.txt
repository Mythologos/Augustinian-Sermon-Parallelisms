<210 1>
solemne tempus aduenit, quod amplius quam per anni cetera spatia, nos orationibus atque ieiuniis animam humiliare, et corpus castigare commoneat.
cur autem hoc propinquante solemnitate dominicae passionis, et cur quadragesimi numeri mysterio celebretur, quoniam solet mouere nonnullos, merito de hac re quod dicendum dominus donare dignatus est, ad uestram caritatem proferre suscipimus.
quos autem ista non ad litigandum, sed ad cognoscendum quaerere nouimus, eorum fide atque pietate multum adiuuamur, ut dicenda impetrare possimus.
<210 2>
hoc enim solet facere quaestionem, cur ipse dominus Iesus Christus, qui humano corpore assumpto ad hoc utique hominibus homo factus apparuit, ut nobis et uiuendi et moriendi et resurgendi praeberet exemplum, non antequam baptizaretur, sed posteaquam baptizatus est ieiunauit.
sic enim scriptum est in euangelio:
baptizatus autem confestim ascendit de aqua; et ecce aperti sunt ei caeli, et uidit spiritum dei descendentem super se.
et ecce uox de caelis dicens:
hic est filius meus dilectus, in quo mihi complacui.
tunc Iesus ductus est in desertum a spiritu, ut tentaretur a diabolo.
et cum ieiunasset quadraginta diebus et quadraginta noctibus, postea esuriit.
nos autem cum eis qui baptizandi sunt, ante diem baptismi eorum, qui dies paschalis appropiat, ieiunamus, post quem diem per dies quinquaginta ieiunia relaxamus.
quod merito mouere deberet, si baptizare uel baptizari nisi die paschali solemnissimo non liceret.
at cum per totum annum, sicut unicuique uel necessitas fuerit uel uoluntas, non prohibeatur a baptismo, id donante illo qui dedit eis potestatem filios dei fieri; anniuersariam uero domini passionem, nonnisi certo anni die, quod pascha dicitur, liceat celebrari:
baptismi sacramentum a pascha procul dubio distinguendum est.
hoc enim omni die licet accipere:
illud uno et certo anni die fas est agere.
hoc ad innouandam uitam datur:
illud ad religionis memoriam commendatur.
sed quod ad illum diem longe maior baptizandorum numerus confluit, non gratia uberior salutis hic distat, sed laetitia maior festiuitatis inuitat.
<210 3>
quid quod etiam baptismus Ioannis, quem tunc Christus accepit, a baptismo ipsius Christi, quem fideles eius accipiunt, discernendus est; nec ideo ille quo baptizatus est Christus, melior est isto quo baptizatur christianus, quia christiano melior est Christus; sed ideo magis istud baptismum, quia Christi est, illi praeponitur?
Ioannes enim baptizauit Christum, cum se Christo confiteretur minorem:
Christus autem baptizat christianum, qui se ostendit et Ioanne maiorem.
sicut circumcisione carnis, quamuis eam et Christus accepit, et nemo christianus nunc accipit, melius est sacramentum resurrectionis Christi, quo ad expoliandam carnalem ac ueterem uitam circumciditur christianus, ut audiat apostolum dicentem:
sicut Christus resurrexit a mortuis per gloriam patris, sic et nos in nouitate uitae ambulemus.
sicut ipsum uetus pascha, quod agni occisione celebrare praeceptum est, non ideo quia hoc cum discipulis celebrauit Christus, melius est quam pascha nostrum, quo immolatus est Christus.
pertinuit enim ad praebendum nobis humilitatis et deuotionis exemplum, ut illa etiam sacramenta ueniens suscipere dignaretur, quibus uenturus ipse praenuntiabatur; ut hinc ostenderet quanta religione nos oportet haec suscipere sacramenta, quibus iam uenisse nuntiatur.
non ergo quia Christus post acceptum Ioannis baptismum continuo ieiunauit, tanquam regulam obseruationis dedisse credendus est, ut post ipsius Christi baptismum acceptum, continuo ieiunare necesse sit:
sed plane illo exemplo docuit ieiunandum esse, quando forte acriore luctamine cum tentatore confligimus.
ob hoc enim Christus, qui sicut homo dignatus est nasci, non respuit sicut homo tentari, ut christianus magisterio eius instructus non possit a tentatore superari.
siue ergo continuo post baptismum, siue quolibet interuallo temporis interposito, quando simile praelium tentationis infertur homini, ieiunandum est:
ut et corpus impleat de castigatione militiam, et animus impetret de humiliatione uictoriam.
in illo ergo dominico exemplo illius causa ieiunii, non Iordanis tinctio, sed diaboli tentatio fuit.
<210 4>
cur autem nos ante solemnitatem passionis dominicae ieiunemus, et illa ieiuniorum relaxatio quinquagesimo die perficiatur, haec ratio est.
omnis qui recte ieiunat, aut animam suam in gemitu orationis et castigatione corporis humiliat ex fide non ficta; aut ab illecebra carnali inopia aliqua spirituali ueritatis et sapientiae delectatione suspensa, ad famem sitimque sentiendam descendit eius intentio.
de utroque ieiunii genere dominus respondit interrogantibus cur discipuli eius non ieiunarent.
nam de illo primo, quod habet animae humiliationem:
non possunt, inquit, lugere filii sponsi, quamdiu cum eis est sponsus.
sed ueniet hora quando auferetur ab eis sponsus, et tunc ieiunabunt.
de illo autem altero, quod habet epulas mentis, ita consequenter locutus est:
nemo assuit pannum nouum uestimento ueteri, ne maior scissura fiat:
neque mittunt uinum nouum in utres ueteres, ne et utres rumpantur, et uinum effundatur; sed uinum nouum in utres nouos mittunt, et utraque seruantur.
proinde quia iam sponsus ablatus est, utique nobis filiis illius pulchri sponsi, lugendum est.
speciosus enim forma prae filiis hominum, cuius diffusa gratia in labiis eius, inter manus persequentium non habuit speciem neque decorem, et ablata est de terra uita eius.
et recte lugemus, si flagramus desiderio eius.
beati quibus eum licuit ante passionem tunc habere praesentem, interrogare sicut uellent, et audire sicut audire deberent.
illos dies concupierunt uidere patres ante aduentum eius, neque uiderunt:
quia in alia dispensatione fuerant ordinati, per quos uenturus annuntiaretur, non a quibus ueniens audiretur.
de his enim ad discipulos loquitur dicens:
multi iusti et prophetae uoluerunt uidere quae uos uidetis, et non uiderunt; et audire quae auditis, et non audierunt.
in nobis autem illud impletum est, quod ipse itidem dicit:
uenient dies, quando desiderabitis uidere unum de diebus istis, et non poteritis.
<210 5>
quis non sancti desiderii flamma uratur?
quis non hic lugeat?
quis non laboret in gemitu suo?
quis non dicat, factae sunt mihi lacrymae meae panis die ac nocte, dum dicitur mihi quotidie, ubi est deus tuus?
credimus quippe in eum iam sedentem ad dexteram patris:
sed tamen quamdiu sumus in corpore, peregrinamur ab eo, nec cum dubitantibus uel negantibus et dicentibus, ubi est deus tuus?
ualemus ostendere.
merito apostolus eius concupiscebat dissolui, et esse cum illo:
manere autem in carne non sibi optimum ducebat, sed necessarium propter nos.
ubi cogitationes mortalium timidae, et incertae prouidentiae nostrae; quoniam deprimit terrena inhabitatio sensum multa cogitantem.
inde tentatio est uita humana super terram:
et in hac saeculi nocte circuit leo quaerens quem deuoret.
non leo de tribu Iuda, rex noster; sed leo diabolus, aduersarius noster.
ille autem quatuor animalium de Apocalypsi Ioannis figuras in se uno exprimens, natus ut homo, operatus ut leo, immolatus ut uitulus, uolauit ut aquila.
uolauit super pennas uentorum, et posuit tenebras latibulum suum.
posuit tenebras, et facta est nox, in qua pertranseunt omnes bestiae siluae.
catuli leonum rugientes, tentatores uidelicet per quos diabolus quaerit quem deuoret; non quidem habentes potestatem, nisi in eis quos acceperint quia et in Psalmo ipso ita sequitur, quaerentes a deo escam sibi.
in tam periculosa et tentationibus plena huius saeculi nocte quis non timeat, quis non medullis omnibus contremiscat, ne dignus iudicetur qui deuorandus dimittatur in fauces tam crudelis inimici?
unde ieiunandum et orandum est.
<210 6>
et quando potius, quando instantius, quam propinquante ipsa dominicae passionis solemnitate, qua celebritate anniuersaria quodam modo nobis eiusdem noctis memoria resculpitur, ne obliuione deleatur, ne nos non corpore, sed spiritu dormientes, ille rugiens deuorator inueniat.
nam et ipsa dominica passio, quid nobis aliud in capite nostro Christo Iesu, quam ipsam uitae huius tentationem maxime commendauit?
unde adueniente iam mortis suae tempore, Petro dixit:
postulauit satanas uexare uos sicut triticum:
et ego rogaui, Petre, pro te, ne deficiat fides tua, uade et conforta fratres tuos.
et plane confortauit nos per apostolatum, per martyrium, per epistolas suas.
ubi etiam noctem, de qua loquor, admonens formidandam, consolatione prophetiae tanquam nocturni luminis, ut cauti uigilaremus, edocuit.
habemus, inquit, certiorem propheticum sermonem cui benefacitis intendentes, tanquam lucernae lucenti in obscuro loco, donec dies lucescat, et lucifer oriatur in cordibus uestris.
<210 7>
sint ergo lumbi nostri accincti et lucernae ardentes, et nos similes hominibus exspectantibus dominum suum, quando ueniat a nuptiis.
nec dicamus inuicem nobis, manducemus et bibamus; cras enim moriemur.
sed eo magis, quo incertus est mortis dies, et molestus est uitae dies, ieiunemus et oremus, cras enim moriemur.
pusillum, inquit, et non uidebitis me; et iterum pusillum, et uidebitis me.
haec est hora de qua dixit, uos tristes eritis, saeculum autem gaudebit:
id est, uita ista tentationibus plena, in qua peregrinamur ab eo.
sed iterum, inquit, uidebo uos, et gaudebit cor uestrum; et gaudium uestrum nemo auferet a uobis.
in hac spe fidelissimi promissoris etiam nunc utcumque gaudemus, donec ueniat illud uberrimum gaudium, cum similes ei erimus, quoniam uidebimus eum sicuti est, et gaudium nostrum nemo auferet a nobis.
huius enim spei tam gratum et gratuitum etiam pignus spiritum sanctum accepimus, qui in cordibus nostris inenarrabiles gemitus operatur sanctorum desideriorum.
concepimus enim, sicut ait Isaias, et parturiuimus spiritum salutis.
et mulier cum parturit, ait dominus, tristitia est illi, quoniam uenit dies eius:
sed cum pepererit, fit gaudium magnum, quoniam natus est homo in saeculum.
hoc erit gaudium, quod nemo auferet a nobis; quo in aeternum lumen ex hac fidei conceptione transfundemur.
nunc ergo ieiunemus, et oremus, cum dies parturitionis est.
<210 8>
hoc totum corpus Christi per totum orbem diffusum, id est, tota hoc agit ecclesia, et illa unitas quae dicit in Psalmo:
a finibus terrae ad te clamaui, dum angeretur cor meum.
unde iam nobis elucet cur quadragesima instituta sit huius humiliationis solemnitas.
quae enim a finibus terrae clamat, cum angitur cor eius, a quatuor orbis terrae partibus clamat, quas frequenter etiam scriptura commemorat, oriente et occidente, aquilone et meridie.
per hoc totum ille decalogus legis, iam non per litteram tantummodo metuendus, sed per gratiam caritatis implendus, indictus est.
unde quater multiplicatis decem, uidemus quadraginta compleri.
sed adhuc in labore tentationis, cum uenia delictorum.
quis enim perfecte implet, non concupisces?
unde ieiunandum et orandum est:
a bono tamen opere non cessandum.
cui labori merces illa redditur in fine, quae denarii nomine nuncupatur.
sicut autem ternarius a tribus, quaternarius a quatuor; ita denarius a decem nomen accepit:
qui coniunctus quadragenario tanquam merces labori redditur.
quinquagenarii numeri figura tempus illius gaudii significat, quod nemo auferet a nobis:
cuius in hac uita nondum functionem habemus; sed tamen post solemnitatem dominicae passionis a die resurrectionis eius per dies quinquaginta, quibus ieiunia relaxamus, hoc in dominicis laudibus personante alleluia celebramus.
<210 9>
nunc itaque, in persona Christi, ut non circumueniamini a satana, exhortor uos, dilectissimi, ut quotidianis ieiuniis, largioribus eleemosynis, feruentioribus orationibus deum propitietis.
nunc tempus est quo et coniugati ab uxoribus, et nuptae a suis uiris abstineant, ut orationibus uacent:
quanquam et per totum annum certis diebus hoc facere debeant; et quanto crebrius, tanto utique melius:
quia et qui concessa immoderate appetit, eum qui concessit offendit.
oratio quippe spiritualis res est, et ideo tanto est acceptior, quanto magis suae naturae implet effectum.
tanto magis autem spirituali opere funditur, quanto magis animus qui eam fundit, a carnali uoluptate suspenditur.
quadraginta diebus ieiunauit Moyses legis administrator, quadraginta Elias excellentissimus prophetarum, quadraginta ipse dominus testimonium habens a lege et prophetis.
inde cum his duobus in monte se ostendit.
nos autem qui tam longum ieiunium perpetuare non possumus, ut per tot dies et noctes nihil alimentorum, sicut et illi, accipiamus, saltem quantum possumus faciamus; ut exceptis diebus per quos certis de causis mos ecclesiae prohibet ieiunare, domino deo nostro uel quotidiano uel crebro ieiunio placeamus.
sed numquid sicut a cibo et potu abstinentia per tot dies non potest esse continua, sic et a concubitu non potest?
cum uideamus in nomine Christi multos utriusque sexus ab hac re penitus immunia membra deo dicata seruare.
puto non esse magnum, ut tota paschali solemnitate possit coniugum castitas, quod potest tota uita uirginitas.
<210 10>
iamuero illud, quanquam admonere non debui, quandoquidem tempus humiliandae animae, quantum potui, maxime commendaui; tamen propter hominum errores, qui per uaniloquas seductiones et prauas consuetudines nobis molestam pro uobis curam inferre non cessant, tacere non possum.
sunt quidam obseruatores quadragesimae deliciosi potius quam religiosi, exquirentes nouas suauitates magis quam ueteres concupiscentias castigantes; qui copiosis pretiosisque apparatibus fructuum diuersorum, quorumlibet obsoniorum uarietates et sapores superare contendunt:
uasa in quibus coctae sunt carnes tanquam immunda formidant, et in sua carne uentris et gutturis luxuriam non formidant:
ieiunant, non ut solitam temperando minuant edacitatem; sed ut immoderatam differendo augeant auiditatem.
nam ubi tempus reficiendi aduenerit, opimis mensis tanquam pecora praesepibus irruunt; numerosioribus ferculis corda obruunt uentresque distendunt; artificiosis et peregrinis condimentorum diuersitatibus gulam, ne uel copia compescatur, irritant.
denique tantum capiunt manducando, quantum digerere non sufficiant ieiunando.
<210 11>
sunt etiam qui uinum ita non bibunt, ut aliorum expressione pomorum alios sibi liquores, non salutis causa, sed iucunditatis, exquirant:
tanquam non sit quadragesima piae humilitatis obseruatio, sed nouae uoluptatis occasio.
quanto enim honestius, si stomachi infirmitas aquam potare non toleras, uino usitato et modico sustentetur, quam quaerantur uina quae uindemiam nesciunt, quae torcularia non nouerunt; non ut potus mundior eligatur, sed ut frugalior improbetur?
quid autem absurdius, quam tempore quo caro arctius castiganda est, tantas carni suauitates procurare, ut ipsa faucium concupiscentia nolit quadragesimam praeterire?
quid inconuenientius, quam in diebus humilitatis, quando pauperum uictus omnibus imitandus est, ita uiuere, ut si toto tempore sic uiuatur, uix possint diuitum patrimonia sustinere?
cauete ista, dilectissimi:
cogitate quod scriptum est, post concupiscentias tuas non eas.
quod saluberrimum praeceptum si omni tempore obseruandum est, quanto amplius his diebus, quando ita turpe est si cupiditas nostra ad inusitatas laxetur illecebras, ut merito culpetur qui non restrinxerit usitatas?
<210 12>
praecipue sane pauperum mementote, ut quod uobis parcius uiuendo subtrahitis, in caelesti thesauro reponatis.
accipiat esuriens Christus, quod ieiunans minus accipit christianus.
castigatio uolentis, fiat sustentatio non habentis.
uoluntaria copiosi inopia, fiat necessaria inopis copia.
sit etiam in animo placabili et humili misericors ignoscendi facilitas.
petat ueniam, qui fecit iniuriam:
det ueniam, qui accepit iniuriam:
ut non possideamur a satana, cuius triumphus est dissensio christianorum.
et haec enim magni lucri eleemosyna est, debitum relaxare conseruo, ut tibi relaxetur a domino.
utrumque opus bonum caelestis magister discipulis commendauit dicens:
remittite, et remittetur uobis; date, et dabitur uobis.
mementote serui illius, cui omne debitum dominus eius quod donauerat, replicauit, quia conseruo ipse debenti sibi centum denarios misericordiam non rependit, quam de talentorum decem millibus quae debebat accepit.
in hoc genere operis boni excusatio nulla est, ubi sola uoluntas tota facultas est.
potest quisque dicere:
ne stomachus doleat, ieiunare non possum.
potest etiam dicere:
uolo dare pauperi; sed unde, non habeo:
aut tantum habeo, ut timeam egere, si dedero.
quanquam et in his operibus excusationes plerumque sibi homines falsas faciunt, quia ueras non inueniunt.
uerumtamen quis est qui dicat:
ideo non ignoui ueniam petenti, quia me ualetudo impediuit, aut quia manus qua porrigerem non fuit?
dimitte, ut dimittatur tibi.
carnis hic opus nullum est, nullum uel carnis suae membrum in adiutorium animae assumitur, ut hoc impleatur quod rogatur.
uoluntate agitur, uoluntate perficitur.
fac securus, da securus, nihil in corpore dolebis, nihil in domo minus habebis.
iam uero, fratres, uidete quid mali sit, ut poenitenti fratri non ignoscat, cui praeceptum est ut inimicum adhuc diligat.
quae cum ita sint, cum scriptum sit, sol non occidat super iracundiam uestram, considerate, carissimi, utrum christianus dicendus sit, qui saltem his diebus inimicitias non uult finire, quas nunquam debuit exercere.