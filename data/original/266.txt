<266 1>
inter alia diuina eloquia, quae, cum Psalmus cantaretur, audiuimus, placet adiuuante domino istam potissimum discutere et pertractare sententiam, qua dictum est, emendabit me iustus in misericordia, et arguet me; oleum autem peccatoris non impinguet caput meum.
nonnulli enim crediderunt oleum peccatoris, oleum esse hominis; quia omnis homo mendax.
oleum autem Christi, quia nullum habuit omnino peccatum, etsi per peccatorem ministretur, non est oleum peccatoris.
cum tres considerandi animo occurrant; a quo datur, cui datur, per quem datur:
non timeamus oleum peccatoris, quia non intercipit medius minister beneficium largitoris.
<266 2>
certe enim solemnitatem modo celebramus aduentus spiritus sancti:
nam die pentecostes, qui dies iam coepit, erant uno in loco centum uiginti animae, in quibus apostoli et mater domini et alii utriusque sexus orantes et exspectantes promissum Christi, hoc est aduentum spiritus sancti.
non erat inanis spes exspectantis, quia non erat fallax pollicitatio promittentis:
quod exspectabatur, aduenit et uasa munda, a quibus susciperetur, inuenit.
uisae sunt illis linguae diuisae uelut ignis, qui et insedit super unumquemque eorum; et coeperunt loqui linguis sicut spiritus dabat eis pronuntiare.
unusquisque homo linguis omnibus loquebatur, quia futura ecclesia in omnibus linguis praenuntiabatur.
unus homo signum erat unitatis:
omnes linguae in uno homine, omnes gentes in unitate.
qui pleni erant, loquebantur:
et qui inanes erant, mirabantur; et quod est reprehensibilius, mirabantur et calumniabantur.
dicebant enim:
hi ebrii sunt et musto pleni.
quam stulta et calumniosa reprehensio.
homo ebrius non alienam linguam discit, sed suam perdit.
uerumtamen per ignorantes et calumniantes ueritas loquebatur.
iam quippe illi pleni erant uino nouo, quia facti erant utres noui.
sed utres nouos utres ueteres mirabantur, et calumniando nec innouabantur, nec implebantur.
sed repressa tandem calumnia, mox ubi sermocinantibus rationemque reddentibus et Christi gratia praedicantibus aures apostolis praebuerunt, audiendo compuncti sunt, compunctione mutati sunt, mutati crediderunt; credentes, hoc quod in aliis mirabantur, accipere meruerunt.
<266 3>
deinde coepit spiritus sanctus dari per ministerium apostolorum.
illi manus imponebant, et ille ueniebat.
sed hoc non erat hominum:
non sibi arroget minister plus quam quod ut minister.
alius est donator, alius ministrator.
hoc quippe testatus est spiritus, ne homines sibi arrogarent quod dei erat.
hinc enim uoluit Simon inflari, qui existimans hoc hominibus esse tribuendum, pecuniam promisit apostolis, ut et ad ipsius manus impositionem ueniret spiritus sanctus.
gratiam non nouerat.
nam si gratiam agnosceret, gratis haberet.
ideo quia uoluit emere spiritum, non meruit redimi abs spiritu.
quid es, homo, quod te inflare uis?
sufficit tibi ut implearis, non ut infleris.
qui impletur, diues est:
qui inflatur, inanis est.
sed per homines, inquiunt, dabatur.
numquid ideo erat hominum quod dabatur?
sed non poterat dari, inquiunt, nisi per homines sanctos.
numquid in ipsos per homines uenerat?
apostoli manus imponebant, et spiritus sanctus ueniebat:
quando ad ipsos uenit, ipsis quis manus imposuit?
<266 4>
accipite et tenete diuina exempla:
sed eloquia dei sunt, scripturae auctoritas, fides uerborum, ueritas exemplorum.
totum legimus, totum credamus.
per manus impositionem apostolorum datus est multis spiritus sanctus:
sed per quos dabatur, acceperant.
quando acceperant?
quando in uno conclaui centum uiginti homines erant:
unusquisque eorum orabat, nullus manum imponebat; orantibus superuenit, orantes impleuit, impletos ministros fecit, et per ipsos suum dedit.
adhuc audite.
Philippus euangelista, qui praedicauit euangelium in Samaria, unus erat de septem diaconibus:
nam in ministerii necessitate duodecim apostolis septem diacones additi erant; ex quibus erat unus, ut dixi, Philippus, qui propter promptum praedicationis eloquium, euangelista proprie meruit appellari.
quamuis omnes hoc agerent; iste, ut dixi, in Samaria euangelium praedicauit:
crediderunt multi in Samaria, credentes baptizati sunt.
ut autem audierunt apostoli, miserunt ad eos Petrum et Ioannem, ut baptizatis manus imponerent, et eis manus imponendo, impetrarent spiritum sanctum inuocantes.
Simon admiratus tantam gratiam apostolorum, pecuniam dare uoluit, quasi illud, quod inuocabatur, uenale proponeretur:
sed repulsus est, et tanta gratia indignus inuentus est.
acceperunt ergo illi spiritum sanctum per manus apostolorum.
tunc ergo quia Simon ille hominum esse putauerat donum dei, ne apud infirmos haec suspicio firmaretur; postea eunuchus quidam Candacae reginae ueniebat de Ierusalem, quo ierat ut oraret, et sedens in curru legebat Isaiam prophetam.
tunc spiritus sanctus ait Philippo ut accederet ad currum.
ille qui in Samaria baptizauerat, et nemini manum imposuerat, et apostolis nuntiauerat, ut per illorum aduentum et manus impositionem ab eo baptizati spiritum sanctum accipere mererentur, accedit ad currum, interrogat eunuchum utrum intelligeret quod legebat.
respondet ille, posse se intelligere, si habeat expositorem:
rogat Philippum ut currum ascenderet; ascendit, sedit cum illo, inuenit eum legentem in Isaia propheta quod de Christo fuerat praenuntiatum, sicut ouis ad immolandum ductus est, et cetera, quae sunt eiusdem circumstantia lectionis.
tunc interrogans utrum de se ipso propheta diceret, an de alio; aperta occasionis ianua euangelizauit Christum ianuam salutis.
cum haec in itinere aguntur, uentum est ad aquam, et ait eunuchus Philippo:
ecce aqua, quis me prohibet baptizari?
ait Philippus:
si credis, fieri potest.
et ille:
credo filium dei esse Iesum.
descenderunt in aquam, baptizauit eum Philippus.
posteaquam ascenderunt ab aqua, uenit super eunuchum spiritus sanctus.
ecce Philippus ibi erat, qui in Samaria baptizauerat, et ad eos baptizatos apostolos duxerat, baptizauit, nec manus imposuit:
sed ut ostenderet spiritus non uerum suspicatum esse Simonem, quod hominum donum esset spiritus dei, in hominem uenit liberaliter, et liberum fecit.
uenit ut deus, et impleuit:
ut uenit dominus, et redemit.
<266 5>
forte aliquis dicat de contentiosis, quia Philippus non erat diaconus qui baptizauerat in Samaria, sed apostolus erat; quia et inter apostolos Philippus nominatur, et qui proprie euangelista appellatus est unus de diaconibus septem.
sed suspicentur quod uolunt, cito soluo quaestionem.
apostolus fuerit, an diaconus, quod lectio tacuit, sit hoc incertum.
illud tamen scriptum est, quia mox ut ascenderet de aqua, uenit spiritus sanctus super spadonem.
nemo ibi commemorat manus impositionem.
forte et hoc parum est:
dicit enim ille, aliquis prorsus imposuit illi manum, sed hoc tacuit scriptura.
<266 6>
ergo quid dicis?
hoc, inquit, dico, quia in primos illos centum uiginti reuera, quia tunc primum ueniebat spiritus sanctus, sine impositione manus aduenit; ex illo autem iam in neminem uenit, nisi fuisset manus imposita.
oblitus es Cornelium centurionem:
lege diligenter, et intellige prudenter.
Cornelius centurio, sicut in eodem libro actuum apostolorum legitur, ubi etiam aduentus spiritus sancti praedicatur.
ad centurionem Cornelium angelus missus est, nuntiauit illi acceptas eleemosynas eius, exauditas orationes:
proinde eum debere mittere ad Petrum, qui habitaret in Ioppe in domo Simonis coriarii, eumque accersendum.
tunc autem magna quaestio inter Iudaeos et gentes uersabatur, id est, inter eos qui de Iudaeis, et eos qui de gentibus crediderant, utrum euangelium ministrandum esset incircumcisis.
erat inde magna cunctatio, cum mittit Cornelius.
interim admonetur Petrus, agitur negotium regni caelorum, et hic et ibi, ab illo qui ubique est.
cum enim haec apud Cornelium aguntur, interim et Petrus in Ioppe esuriuit, ascendit orare cum ei refectio pararetur, orantis mens alienata est; sed ab infimis ad superna; non ut deuiaret, sed ut uideret.
uenit illi discus de caelo submissus, quasi esurienti caeleste ferculum.
erat autem discus iste quatuor lineis alligatus, habens omnia genera animalium, munda et immunda, et uoce superna pulsatus est esuriens:
Petre Petre, surge; macta, et manduca.
attendit ille, uidit in disco immunda animalia, quae non solebat tangere, et respondit uoci:
absit a me domine:
nunquam commune et immundum intrauit in os meum.
et uox ad illum:
quae deus mundauit, tu immunda ne dixeris.
non Petro carnalis cibus offerebatur, sed mundatus Cornelius nuntiabatur.
hoc autem factum est ter, et receptum est uas in caelum.
euidens mysterium.
discus est orbis terrarum.
quatuor lineae discum continentes, quatuor orbis cardines, quos scriptura commemorat, dicens:
ab oriente et occidente, et ab aquilone et mari.
animalia, omnes gentes.
ter submissus discus, commendatio trinitatis.
Petrus, ecclesia; esuriens Petrus, ecclesia desiderans fidem gentium.
uox caelestis, sanctum euangelium.
macta, et manduca:
occide quod sunt, fac quod es.
Petro discrepante de iussu, subito nuntiatum est quod quidam milites missi a Cornelio uellent eum uidere.
et spiritus sanctus Petro:
uade cum eis; ego eos misi.
pergit Petrus iam de uisione non cunctabundus, sed certus:
et sicut legitur, nuntiatur Cornelio, occurrit humiliter, prosternitur humiliter:
leuatur humilius.
peruenitur domum, inueniuntur multi alii congregati.
narratur Petro quae causa fuerit mittendi ad eum, et gratiae aguntur quod uenerit Petrus.
ergo aperto ore suo euangelizare coepit gentibus incircumcisis, unde illa magna quaestio uersabatur, gratiam domini Iesu Christi.
erant quidam cum Petro, qui ex Iudaeis crediderant, qui possent moueri, si baptizarentur incircumcisi:
ibi plane Petrus ait, uos scitis, fratres, quemadmodum abominandum sit Iudaeo accedere uel coniungi gentili; sed mihi deus ostendit neminem communem aut immundum hominem dicere.
ille esuriens respexit ad discum.
<266 7>
ubi sunt qui dicebant:
propterea enim totum narraui, propter quod uolo dicere:
ubi sunt qui dicebant per hominis potestatem dari spiritum sanctum?
euangelizante Petro, Cornelius et omnes qui cum illo erant gens, hoc est gentiles, crediderunt; et subito, antequam baptizarentur, impleti sunt spiritu sancto?
quid hic respondet humana praesumptio?
non solum ante impositas manus, sed ante ipsum baptismum uenit spiritus sanctus; de potestate, non de necessitate.
uenit ante baptismi ablutionem, ut auferret controuersiam circumcisionis.
posset enim a calumniantibus uel non intelligentibus dici Petro:
male fecisti dare spiritum sanctum.
ecce impletum est, ecce demonstratum est, quod dominus ait, spiritus ubi uult inspirat.
ecce impletum est, ecce monstratur quam uerum dominus dixerit, spiritus ubi uult inspirat.
et tamen arrogantiae spiritum nondum haereticus superbus exspirat.
adhuc dicit:
meum est; noli ab illo accipere, sed a me.
respondes:
quaero quod dei est.
ille:
non legisti, oleum autem peccatoris non impinguet caput meum?
ergo oleum tuum est?
si tuum est, nolo:
si tuum est, malum est.
si autem dei est, et per te malum bonum est.
caenum non inquinat solis radium, et tu inquinas dei oleum?
ideo autem malo tuo habes, quia quod bonum est malus habes; quod dei est, malus accepisti:
quia separatus non collegisti, sed sparsisti.
qui manducant indigne, iudicium sibi manducant et bibunt:
quia manducant indigne, non manducant?
indigno buccellam Christus Iudae dedit, et ille hanc ad iudicium accepit.
numquid a malo accepit?
numquid malum accepit?
sed ideo reus est, quia a bono bonum malus accepit.
non est ergo oleum peccatoris, oleum salutaris.
bene accipiatur, et bonum est:
etsi male accipiatur, bonum est.
uae hominibus bonum male accipientibus.
<266 8>
uide tamen scripturae sensum, ne forte aliquid admoneat, quod intelligentiae pateat meliori.
emendabit me, inquit, iustus in misericordia:
etsi caedit, amat, diligit obiurgator; decipit adulator:
ille miseretur, ille circumuenit.
dura est uirga caedentis, molle est oleum blandientis.
etenim omnes adulatores caput ungunt, non uiscera sanant.
ama obiurgatorem, caue adulatorem.
si enim amas ueridicum obiurgatorem, et caues fallacem adulatorem, potes dicere quod cantatum est, emendabit me iustus in misericordia, et arguet me, oleum autem peccatoris, hoc est blandimentum adulatoris, non impinguet caput meum.
pingue caput, grande caput est:
grande caput, superbum caput est.
melius est cor sanum, quam grande caput:
sed cor sanum facit uirga obiurgantis; grande caput facit oleum peccatoris, hoc est, assentatio adulatoris.
si caput grande fecisti, caue pondus capitis, ne in praecipitium perducaris.
haec, quantum existimo, pro tempore de hac una Psalmi sententia sufficienter locuti sumus, domino adiuuante, et corda uestra in secreto aedificante.