<187 1>
laudem domini loquetur os meum:
eius domini, per quem facta sunt omnia, et qui factus est inter omnia:
qui est patris reuelator, matris creator:
filius dei de patre sine matre, filius hominis de matre sine patre:
magnus dies angelorum, paruus in die hominum:
uerbum deus ante omnia tempora, uerbum caro opportuno tempore:
conditor solis, conditus sub sole:
cuncta saecula ordinans de sinu patris, hodiernum diem consecrans de utero matris:
ibi manens, hinc procedens:
effector caeli et terrae, sub caelo exortus in terra:
ineffabiliter sapiens, sapienter infans:
mundum implens, in praesepio iacens:
sidera regens, ubera lambens:
ita magnus in forma dei, breuis in forma serui; ut nec ista breuitate magnitudo illa minueretur, nec illa magnitudine ista breuitas premeretur.
neque enim quando membra humana suscepit, opera diuina deseruit:
nec attingere a fine usque ad finem fortiter, et disponere omnia suauiter destitit; quando infirmitate carnis indutus, uirginali utero receptus est, non inclusus; ut nec angelis subtraheretur sapientiae cibus, et nos gustaremus quam suauis est dominus.
<187 2>
quid hoc miramur de uerbo dei, cum sermo iste quem promimus ita liber sensibus influat, ut eum et recipiat, et non includat auditor?
nam nisi reciperetur, neminem instrueret:
si includeretur, ad alios non ueniret.
et utique sermo iste uerbis syllabisque diuiditur:
nec tamen ex eo tanquam ex cibo uentris singulas particulas tollitis; sed omnes totum auditis, totum singuli capitis.
nec timemus dum loquimur, ne totum audiendo unus absumat, nec alter possit habere quod sumat:
sed ita uos attentos esse uolumus, nullius aurem mentemque fraudantes, ut et totum singuli audiatis, et totum ad audiendum ceteris relinquatis.
neque hoc fit alternis temporibus, ut cum sermo qui dicitur ad te primum intrauerit, exeat a te, ut ad alium possit intrare:
sed simul ad omnes uenit, et totus ad singulos peruenit.
et si totus memoria teneri ualuisset, sicut ad totum audiendum omnes uenistis, ita cum toto singuli rediretis.
quanto magis uerbum dei, per quod facta sunt omnia, et quod in se manens innouat omnia; quod nec locis concluditur, nec temporibus tenditur, nec morulis breuibus longisque uariatur, nec uocibus texitur, nec silentio terminatur; quanto magis hoc tantum et tale uerbum potuit matris uterum assumpto corpore fecundare, et de sinu patris non emigrare?
hinc ad oculos humanos exire, inde mentes angelicas illustrare?
hinc ad terras procedere, inde caelos extendere?
hinc homo fieri, inde homines facere?
<187 3>
nemo ergo credat dei filium conuersum et commutatum esse in hominis filium:
sed potius credamus et non consumpta diuina et perfecte assumpta humana substantia, manentem dei filium, factum hominis filium.
neque enim quia dictum est, deus erat uerbum, et uerbum caro factum est; sic uerbum caro factum est, ut esse desineret deus:
quando in ipsa carne quod uerbum caro factum est, Emmanuel natum est, nobiscum deus.
sicut uerbum quod corde gestamus, fit uox cum id ore proferimus, non tamen illud in hanc commutatur, sed illo integro ista in qua procedat assumitur, ut et intus maneat quod intelligatur, et foris sonet quod audiatur:
hoc idem tamen profertur in sono, quod ante sonuerat in silentio; atque ita uerbum cum fit uox, non mutatur in uocem; sed manens in mentis luce, et assumpta carnis uoce procedit ad audientem, et non deserit cogitantem.
non cum ipsa uox in silentio cogitatur, quae uel Graecae est, uel Latinae, uel linguae alterius cuiuslibet:
sed cum ante omnem linguarum diuersitatem res ipsa quae dicenda est, adhuc in cubili cordis quodam modo nuda est intelligenti, quae ut inde procedat loquentis uoce uestitur.
uerumtamen utrumque hoc, et quod cogitatur intelligendo, et quod sonat loquendo, mutabile atque dissimile est:
neque illud manebit, cum oblitus fueris; neque hoc, cum silueris:
uerbum autem domini manet in aeternum, et incommutabiliter manet.
<187 4>
et cum carnem assumpsit ex tempore, ut ad temporalem uitam nostram procederet, non in carne amisit aeternitatem, sed etiam carni praestitit immortalitatem.
ita ipse tanquam sponsus procedens de thalamo suo, exsultauit ut gigas ad currendam uiam.
qui cum in forma dei esset, non rapinam arbitratus est esse aequalis deo:
sed ut propter nos fieret quod non erat, semetipsum exinaniuit; non formam dei perdens, sed formam serui accipiens:
et per hanc in similitudinem hominum factus; nec propria substantia; sed habitu inuentus ut homo.
hoc enim totum quod sumus uel in anima uel in corpore, nostra natura est, illius habitus:
nos nisi hoc essemus, non essemus; ille si hoc non esset, esset utique deus.
et cum hoc esse coepit quod non erat, homo factus est permanens deus:
ut non unum horum, sed utrumque uerissime diceretur; et propter quod homo factus est, quoniam pater maior me est, et propter quod permansit deus, ego et pater unum sumus.
nam si uerbum in carnem, hoc est, deus in hominem mutatus conuerteretur, non esset uerum, nisi, pater maior me est; quia homine maior est deus:
illud autem falsum esset, ego et pater unum sumus; quia non sunt unum deus et homo.
sed forsitan posset dicere:
ego et pater, non unum sumus, sed unum fuimus.
quod enim erat et esse destitit, non est utique, sed fuit.
nunc autem, et propter ueram formam serui, quam acceperat, uerum dixit, pater maior me est; et propter ueram formam dei, in qua permanebat, uerum dixit, ego et pater unum sumus.
exinaniuit ergo se apud homines, non ita factus quod non erat, ut non esset quod erat:
sed occultans quod erat, et demonstrans quod factus erat.
proinde quia uirgo concepit et peperit filium, propter manifestam serui formam, puer natus est nobis.
quia uero dei uerbum quod manet in aeternum, caro factum est, ut habitaret in nobis, propter dei formam latentem, sed manentem, sicut nuntiauit Gabriel, uocamus nomen eius Emmanuel.
factus est enim homo, permanens deus, ut et filius hominis recte uocetur nobiscum deus:
non alter deus, alter homo.
exsultet itaque in credentibus mundus, quibus saluandis uenit per quem factus est mundus.
conditor Mariae, natus ex Maria:
filius Dauid, dominus Dauid:
semen Abrahae, qui est ante Abraham:
factor terrae, factus in terra:
creator caeli, creatus sub caelo.
ipse est dies quem fecit dominus, et dies cordis nostri ipse est dominus.
ambulemus in lumine eius, exsultemus et iucundemur in eo.