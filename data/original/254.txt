<254 1>
sic se habet, fratres mei, sic se habet miseria nostrae conditionis et dei miseratio, ut tempus laetitiae tempore maestitiae praecedatur:
id est, ut prius sit tempus maestitiae, posterius sit tempus laetitiae; prius sit tempus laboris, posterius quietis; prius sit tempus calamitatis, posterius felicitatis.
sic se habet, ut diximus, miseria nostrae conditionis et diuina miseratio.
tempus enim maestitiae, laboris, miseriae, peccata nostra nobis pepererunt:
tempus uero laetitiae, quietis, felicitatis non ueniet de meritis nostris, sed de gratia saluatoris.
aliud meremur, aliud speramus:
meremur mala, speramus bona.
hoc facit misericordia eius qui creauit nos.
<254 2>
sed tempore miseriae nostrae, et, sicut scriptura loquitur, diebus uanitatis nostrae, nosse debemus unde debeat esse ipsa tristitia.
tristitia enim sic est, quomodo stercus.
stercus non loco suo positum inmunditia est.
stercus non loco suo positum inmundam facit domum; loco suo positum fertilem facit agrum.
uidete locum stercoris ab agricola prouisum.
ait apostolus:
et quis est qui me laetificet, nisi qui contristatur ex me?
et alio loco:
tristitia, inquit, secundum deum paenitentiam in salutem inpaenitendam operatur.
qui secundum deum tristis est, paenitentia tristis est de peccatis suis.
tristitia de iniquitate propria iustitiam parturit.
prius tibi displiceat quod es, ut possis esse quod non es.
quae secundum deum est, inquit, tristitia paenitentiam in salutem inpaenitendam operatur.
paenitentiam, inquit, in salutem.
qualem salutem?
inpaenitendam.
quid est, inpaenitendam?
cuius te omnino paenitere non possit.
habuimus enim uitam cuius nos debuimus paenitere:
habuimus uitam paenitendam, sed non possumus peruenire ad uitam inpaenitendam, nisi per malae uitae paenitentiam.
numquid, fratres, ut dicere coeperam, in massa tritici purgata inuenies stercus?
tamen ad illum nitorem, ad illam speciem et pulchritudinem per stercus peruenitur:
rei pulchrae foeditas uia fuit.
<254 3>
merito et dominus in euangelio dicit de quadam arbore infructuosa:
iam ecce triennium est quod uenio ad eam, et fructum in ea non inuenio:
praecidam illam, ne mihi agrum impediat.
intercedit colonus; intercedit iam securi imminente infructuosis radicibus et pene ferienti; intercedit colonus, quomodo intercessit deo Moyses; intercedit colonus et dicit:
domine, dimitte illam, et hoc anno:
circumfodio ei et adhibeo cophinum stercoris:
si fecerit fructum, bene; si quo minus, uenies et praecides eam.
arbor ista, genus humanum.
uisitat arborem istam dominus tempore patriarchum, quasi primo anno.
uisitauit eam tempore legis et prophetarum, quasi secundo anno.
ecce in euangelio tertius annus inluxit.
iam quasi praecidi debuit:
sed interpellat misericors misericordem.
qui enim se uolebat exhibere misericordem, ipse sibi opposuit intercessorem.
dimittatur, inquit, et hoc anno:
circumfodiatur ei, fossa signum est humilitatis; adhibeatur cophinus stercoris, ne forte det fructum.
immo, quia dat fructum, et ex parte non dat fructum, ueniet dominus eius et diuidet eam.
quid est, diuidet?
quia sunt boni, sunt mali, modo autem tamquam in uno coetu, tamquam in uno corpore constituti.
<254 4>
ergo, fratres mei, ut dixi, stercoris locus oportunus dat fructum, inoportunus autem locum facit inmundum.
nescio quis tristis est, inuenio nescio quem tristem.
stercus uideo, locum quaero.
dic, amice, unde tristis es?
perdidi pecuniam.
locus inmundus, fructus nullus, audiat apostolum:
tristitia mundi mortem operatur.
non solum fructus nullus, sed et magna pernicies.
sic etiam de ceteris rebus ad gaudia saecularia pertinentibus, quas res longum est numerare.
uideo alium tristantem, gementem, flentem.
multum stercoris uideo, et ibi locum quaero.
et cum uiderem tristem, flentem, inspexi et orantem.
tristem, gementem, flentem, orantem, nescio quid mihi bonae significationis ingessit; sed adhuc locum quaero.
quid si enim iste orans, gemens et magno fletu, mortem rogat inimicis suis?
etiam sic, etiam sic iam plorat, iam rogat, iam orat.
locus inmundus, fructus nullus.
plus est quod inuenimus in scripturis.
rogat ut moriatur inimicus ipsius, incidit in maledictum Iudae:
oratio eius fiat in peccatum.
inspexi alium rursus gementem, flentem, orantem.
stercus agnosco, locum quaero.
intendi aurem in orationem eius, et audio dicentem:
ego dixi:
domine miserere mei:
sana animam meam, quoniam peccaui tibi.
gemit peccatum, agnosco agrum, expecto fructum.
deo gratias.
bono loco stercus, non ibi uacat, frumentum parturit.
hoc est uere tempus fructuosae maestitiae, ut conditionem mortalitatis nostrae, abundantiam temptationum, subreptiones peccatorum, aduersitates cupiditatum, rixas concupiscentiarum contra bonas cogitationes semper tumultuantium, hoc doleamus, hinc tristes simus.
<254 5>
hoc tempus miseriae nostrae et gemitus nostri, si quis est qui habeat talem spem gemitus, quadraginta illi dies significant ante pascha; laetitiae uero quae posterior erit, quietis, felicitatis, uitae aeternae, regni sine fine quod nondum est, his diebus quinquaginta, quibus diebus laudes deo dicuntur, significatur.
significatur enim nobis duo tempora:
unum ante domini resurrectionem, alterum post domini resurrectionem; unum in quo sumus, alterum in quo nos futuros esse speramus.
tempus maeroris, quod significant dies quadragesimae, et significamus et habemus; tempus autem laetitiae et quietis et regni, quod significant dies isti, significamus quidem per alleluia, sed nondum habemus laudes, sed nunc suspiras alleluia.
quid est, alleluia?
laudate dominum.
quare per hos dies in ecclesia frequentantur laudes dei post resurrectionem, quia et nobis erit perpetua laus post nostram resurrectionem.
domini passio tempus nostrum significat, in quo hic flemus.
flagella, uincula, contumeliae, sputa, spinea corona, uinum fellitum, in spongia acetum, insultationes, obprobria, postremo ipsa crux, in ligno membra sacra pendentia, quid nobis significat, nisi tempus quod agimus, tempus maeroris, tempus mortalitatis, tempus temptationis?
ideo foedum tempus, sed foeditas ista stercoris sit in agro, non in domo.
maeror sit de peccatis, non de cupiditatibus fraudatis.
foedum tempus, sed, si bene utatur, fertile tempus.
quid foedius agro stercorato?
pulcher fuit ager, antequam cophinum haberet stercoris.
perductus est prius ager ad foeditatem, ut ueniret ad ubertatem.
foeditas ergo huius temporis signum est, sed nobis sit ista foeditas tempus fertilitatis.
et uideamus cum propheta qui dicit:
uidimus eum.
qualem?
non habebat speciem neque decorem.
quare?
alium prophetam interroga.
dinumerauerunt omnia ossa mea.
dinumerata sunt ossa pendentis.
foeda species, crucifixi species, sed ista foeditas pulchritudinem parturiit.
quam pulchritudinem?
resurrectionis, quia speciosus forma prae filiis hominum.
<254 6>
laudemus ergo dominum, fratres, quia eius fidelia promissa retinemus, nondum accepimus.
parum putatis, quia promissorem tenemus, ut iam debitorem exigamus?
promissor deus debitor factus est.
bonitate sua debitor factus est, non praerogatiua nostra.
quid ei dedimus, ut eum debitorem teneamus?
an forte quia audistis in Psalmo:
quid retribuam domino?
primo, quando dicit, quid retribuam domino?
uerba sunt debitoris, non debitum exigentis.
praerogatum est illi:
quid retribuam domino?
quid est, quid retribuam?
rependam.
pro qua re?
pro omnibus quae retribuit mihi.
quid retribuit tibi?
primo nihil eram, et fecit me; perieram, quaesiuit me; quaerens inuenit me; captiuum redemit me; emptum liberauit me; de seruo fratrem fecit me.
quid retribuam domino?
non habes quid retribuas.
quando ab illo totum expectas, quid habes retribuere?
sed expecta.
nescio quid uult dicere, cum quaerit:
quid retribuam domino pro omnibus quae retribuit mihi?
circumspiciens undique quid retribuat, quasi inuenit.
quid inuenit?
calicem salutaris accipiam.
retribuere cogitabas, adhuc accipere quaerebas.
uide, rogo.
si adhuc accipere quaeris, adhuc debitor eris.
quando retributor?
si ergo debitor semper eris, quando retribues?
non inuenies quid retribuas.
nisi quod dederit, non habebis.
<254 7>
uide, quando dicebas, quid retribuam?
ad illud pertinet quod dixisti:
omnis homo mendax.
qui enim uoluerit dicere, quia retribuit aliquid deo, mendax est.
omnia ab illo speranda sunt.
a nobis ipsis praeter illum nihil, nisi forte peccatum et mendacium, quia qui loquitur mendacium de suo loquitur.
uere plene de suo abundat homo.
mendacium omnino ibi habet, et thesaurum mendaciorum cor suum.
mentitur quantum potest, non deficit.
fingat quicquid potest, mentitur quicquid potest.
quare?
quia quod gratis habet, de se enim habet, non illud emit.
quando autem uenitur ad ueritatem, si uerax uult esse, non erit de suo.
mendax Petrus de suo.
ubi mendax?
promisit nobis dominus passionem, et dicis:
absit a te, non fiet istud.
omnis homo mendax.
unde mendax?
ipsum dominum audi:
non sapis quae dei sunt, sed quae sunt hominis.
uerax autem Petrus, quando?
tu es Christus filius dei uiui.
unde istam ueritatem homini mendaci?
ecce homo dicit:
tu es Christus, filius dei uiui.
quis dicit?
Petrus.
quid erat Petrus?
homo qui dixit uerum?
certe, omnis homo mendax.
ecce, ecce lingua eius, ecce ueritas de lingua eius, quomodo omnis homo mendax?
audi quia omnis homo mendax.
ideo enim ille uerax, quia non de suo.
ideo omnis homo mendax, quia de suo.
ergo unde Petrus uerax?
audi ipsam ueritatem:
beatus es, Symon Bar Iona.
unde beatus?
de tuo?
absit.
quia non tibi reuelauit caro et sanguis, sed pater meus qui in caelis est.
<254 8>
laudemus ergo dominum qui in caelis est, carissimi.
laudemus deum.
dicamus alleluia.
significemus istis diebus diem sine fine.
significemus loco mortalitatis tempus immortalitatis.
festinemus ad domum aeternam.
beati qui habitant in domo tua:
in saecula saeculorum laudabunt te.
lex dicit, scriptura dicit, ueritas dicit.
uenturi sumus ad domum dei, quae est in caelis.
ibi non quinquaginta diebus deum laudabimus, sed, quemadmodum scriptum est, in saecula saeculorum.
uidebimus, amabimus, laudabimus; nec quod uidebimus deficiet, nec quod amabimus periet, nec quod laudabimus tacebit; sempiternum totum erit, sine fine erit.
laudemus, sed non solis uocibus, laudemus et moribus.
laudet lingua, laudet uita, ne rixetur lingua cum uita, sed habeant caritatem infinitam.
conuersi ad dominum, etc.