<184 1>
natalis domini et saluatoris nostri Iesu Christi, quo ueritas de terra orta est, et dies ex die in nostrum natus est diem, anniuersario reditu nobis hodie celebrandus illuxit:
exsultemus et iucundemur in eo.
quid enim nobis praestiterit tantae sublimitatis humilitas, fides habet christianorum, remotum est a cordibus impiorum, quoniam abscondit haec deus a sapientibus et prudentibus, et reuelauit ea paruulis.
teneant ergo humiles humilitatem dei:
ut in hoc tanto adiumento, tamquam in infirmitatis suae iumento, perueniant ad altitudinem dei.
sapientes autem illi et prudentes, dum alta dei quaerunt, et humilia non credunt, ista praetermittentes, et propter hoc nec ad illa peruenientes, inanes et leues, inflati et elati, tamquam inter caelum et terram in uentoso medio pependerunt.
sunt enim sapientes et prudentes, sed huius mundi, non illius a quo factus est mundus.
nam si esset in eis uera sapientia, quae dei est et deus est, intellegerent carnem a deo potuisse suscipi, nec eum in carnem potuisse mutari, intellegerent eum adsumpsisse quod non erat, et permansisse quod erat; et in homine ad nos uenisse, et a patre non recessisse; et apud patrem perseuerasse quod est, et nobis apparuisse quod sumus; et corpori infantili potentiam esse inditam, et mundanae moli non esse subtractam.
cuius opus est apud patrem manentis mundus uniuersus, huius opus est ad nos uenientis uirginis partus.
dedit quippe indicium maiestatis eius uirgo mater, quam uirgo ante conceptum, tam uirgo post partum; a uiro praegnans inuenta, non facta; grauida masculo, sine masculo; felicior atque mirabilior fecunditate addita, integritate non perdita.
hoc tam grande miraculum malunt illi fictum putare quam factum.
ita in Christo homine et deo, credere quoniam non possunt, humana contemnunt; quoniam non possunt contemnere, diuina non credunt.
nobis autem quanto illis abiectius, tanto sit gratius in humilitate dei hominis corpus:
et quanto illis est impossibilior, tanto sit diuinior in hominis natiuitate uirginis partus.
<184 2>
proinde natalem domini frequentia et festiuitate debita celebremus.
exsultent uiri, exsultent feminae:
Christus uir est natus, ex femina est natus; et uterque sexus est honoratus.
iam ergo ad secundum hominem transeat, qui in primo fuerat ante damnatus.
mortem nobis persuaserat femina:
uitam nobis peperit femina.
nata est similitudo carnis peccati, qua mundaretur caro peccati.
non itaque caro culpetur, sed ut natura uiuat, culpa moriatur:
quia sine culpa natus est, in quo is qui in culpa fuerat, renascatur.
exsultate, pueri sancti, qui Christum praecipue sequendum elegistis, qui coniugia non quaesitis.
non ad uos per coniugium uenit, quem sequendum inuenistis, ut donaret uobis contemnere per quod uenistis.
uos enim uenistis per carnales nuptias, sine quibus ille spiritales uenit ad nuptias:
et uobis dedit spernere nuptias, quos praecipue uocauit ad nuptias.
ergo unde nati estis, non quaesitis; quia eum qui non ita natus est, plus quam ceteri dilexistis.
exsultate, uirgines sanctae:
uirgo uobis peperit, cui sine corruptione nubatis, quae nec concipiendo nec pariendo potestis perdere quod amatis.
exsultate, iusti:
natalis est iustificatoris.
exsultate, debiles et aegroti:
natalis est saluatoris.
exsultate, captiui:
natalis est redemptoris.
exsultate serui:
natalis est dominantis.
exsultate liberi:
natalis est liberantis.
exsultate omnes christiani:
natalis est Christi.
<184 3>
hic de matre natus istum diem commendauit, qui de patre natus saecula cuncta creauit.
nec illa natiuitas ullam habere potuit matrem, nec ista quaesiuit hominem patrem.
denique natus est Christus, et de patre et de matre, et sine patre et sine matre:
de patre deus, de matre homo; sine matre deus, sine patre homo.
generationem ergo eius quis enarrabit?
siue illam sine tempore, siue istam sine semine; illam sine initio, istam sine exemplo; illam quae numquam non fuit, istam quae nec antea nec postea fuit; illam quae non habet finem, istam quae initium illic habet, ubi finem.
merito ergo prophetae nuntiauerunt nasciturum, caeli uero atque angeli natum.
iacebat in praesepio continens mundum:
et infans erat et uerbum.
quem caeli non capiunt, unius feminae sinus ferebat:
illa regem nostrum regebat; in quo sumus, illa portabat:
panem nostrum illa lactabat.
o manifesta infirmitas, et mira humilitas, in qua sic latuit tota diuinitas.
matrem cui subiacebat infantia, regebat potentia; et cuius ubera sugebat, eam ueritate pascebat.
perficiat in nobis sua munera, qui sumere non abhorruit etiam nostra primordia:
et ipse faciat nos dei filios, qui propter nos fieri uoluit hominis filius.