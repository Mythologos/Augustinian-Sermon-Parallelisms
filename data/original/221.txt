<221 1>
tractatus de nocte sancta quoniam dominus noster Iesus Christus diem quem fecerat moriendo luctuosum fecit resurgendo gloriosum, utrumque tempus in sollemnem memoriam reuocantes, eius mortem recordando uigilemus et eius resurrectionem suscipiendo gaudeamus.
hoc est anniuersarium festum nostrum et pascha nostrum, non sicut populo ueteri per occisionem pecoris figuratum, sed sicut populo nouo per uictimam saluatoris impletum, quia pascha nostrum inmolatus est Christus et uetera transierunt et ecce facta sunt noua.
neque enim lugemus nisi nostris delictis grauati aut uero gaudemus nisi eius gratia iustificati, quoniam:
traditus est propter delicta nostra et resurrexit propter iustificationem nostram.
lugendo illud, hoc gaudendo laetamur.
et quod propter nos atque pro nobis triste commissum est laetumque praemissum est, non ingrata obliuione praeterimus sed grata memoria celebramus.
uigilemus ergo, carissimi, quia usque ad istam noctem Christi sepultura producta est ut in hac ipsa nocte fieret carnis resurrectio quae tunc irrisa est in ligno, nunc adoratur in caelo et terra.
nox quippe ista ad consequentem diem, quem dominicum habemus, intellegitur pertinere.
et utique nocte resurgere debuit quia sua resurrectione et tenebras nostras inluminauit neque enim ei frustra tanto ante cantatum est:
tu inluminabis lucernam meam, domine; deus meus, inluminabis tenebras meas.
proinde tam grande mysterium etiam deuotio nostra conmendat ut quemadmodum eius resurrectione fides nostra firmata iam uigilat, sic et nostra uigilia etiam nox ista inluminata praefulgeat ut digne possimus cum orbe terrarum ecclesia diffusa cogitare hodie ne inueniamur in nocte.
tot tantisque populis, quos Christi nomine tam insignis ubique sollemnitas congregauit, sol abcessit, dies non recessit, cum lucenti caelo lucens terra successit.
<221 2>
causas tamen huius tantae uigiliae nostrae si quis inquirat et sollerter inuenire et fideliter respondere potest; ille quippe qui nobis gloriam sui nominis donauit, ipse inluminauit hanc noctem ei cui dicimus:
inluminabis tenebras meas praebet lucem cordibus nostris, ut quemadmodum gaudentibus oculis istum splendorem luminum cernimus, ita huius tam clarae noctis rationem inluminata mente uideamus.
quid est igitur quod festo anniuersario uigilant hodie christiani?
nunc enim maxime uigilamus nec alia sollemnitas talis intellegi solet, in isto desiderio dum quaerimus et dicimus:
quando uigilamus?
- ad tot dies uigilamus, tamquam in huius comparatione aliae non sint reputandae uigiliae.
apostolus quidem, sicut ieiuniorum, ita etiam uigiliarum assiduitatem commendauit ecclesiae, de se ipso commemorans et dicens:
in ieiuniis saepius, in uigiliis saepius.
sed huius noctis uigilia tanta est ut sola sibi etiam ceterarum commune nomen uelut proprium uindicaret.
prius itaque de generali uigilia, postea de speciali et hodierna, quae dominus dederit pauca dicemus.
<221 3>
in illa uita pro cuius adipiscenda requie laboramus, quam nobis post huius corporis mortem uel etiam post huius saeculi finem in resurrectione, ueritas pollicetur, numquam dormituri sumus, sicut numquam utique morituri.
quid est enim aliud somnus quam cottidiana mors quae nec penitus hinc aufert nec diutius detinet hominem?
et quid est aliud mors quam diuturnus et altissimus somnus a quo deus excitat hominem?
ubi ergo nulla mors uenit, nec imago eius somnus interuenit.
denique somnus nullus nisi mortalium.
non est ita requies angelorum; illi quia semper uiuunt, numquam salutem somno reficiunt.
sicut ipsa uita est, ita est illic sine fine uigilia.
nec aliud ibi est uiuere quam uigilare nec aliud uigilare quam uiuere.
nos autem in hoc corpore quod corrumpitur et aggrauat animam, quoniam non uiuimus nisi uires dormiendo reparemus, similitudine mortis interrumpimus uitam ut uiuere saltem per interualla possimus.
ac per hoc quisquis caste et innocenter assidue utitur uigiliis, angelorum uitam procul dubio meditatur - quantum enim carnis huius infirmitas sit oneri terreno, caelestia desideria comprimuntur - exercens contra molem mortiferam diuturniore uigilia ut ei meritum comparet in uita perpetua.
neque enim sibi ipse consonat qui desiderat semper uiuere et non amat prolixius uigilare:
mortem uult omnino non esse et eius imaginem non uult minuere.
haec causa, ista ratio est cur in uigiliis saepius sit mens exercenda christiano.
<221 4>
nunc iam, fratres, alia pauca dum commemoramus, aduertite de speciali noctis huius uigilia.
dictum est enim quare saepius somno detrahere et uigiliis addere debeamus, nunc autem dicendum est cur tanta celebritate hodierna potissimum nocte uigilemus.
quod die tertio resurrexit a mortuis dominus Christus, nullus ambigit christianus.
hac autem nocte hoc factum esse sanctum euangelium contestatur.
totum enim diem a praecedente nocte computari non dubium est, non secundum dierum ordinem qui commemorantur in Genesi, quamquam et illic tenebrae praecesserint, nam tenebrae erant super abyssum cum dixit deus:
fiat lux et facta est lux.
sed quia illae tenebrae nondum erant nox, nondum erant dies.
diuisit quippe deus inter lucem et tenebras et prius lucem uocauit diem, deinde tenebras noctem et a facta luce usque ad alterum mane commemoratus est dies unus.
manifestum est illos dies a luce coepisse et, transacta nocte, usque ad mane singulos terminatos.
sed postea quam creatus homo a luce iustitiae in peccati tenebras declinauit a quibus eum Christi gratia liberauit, factum est ut nunc dies a noctibus computemus, quia non a luce ad tenebras sed a tenebris ad lucem uenire conamur et domino adiuuante speramus.
sic et apostolus dicit:
nox praecessit, dies autem adpropinquauit.
abiciamus itaque opera tenebrarum et induamus nos arma lucis.
dies igitur dominicae passionis, quo crucifixus est, iam transactam noctem propriam sequebatur; ideoque clausus et terminatus est usque ad parasceuen, quam Iudaei etiam cenam puram uocant, ab eius noctis exordio incipiente sabbati obseruatione.
deinde sabbati dies, a sua nocte incipiens, finitus est uespere incipientis noctis quae pertinet ad initium dominici diei, quoniam eum dominus suae resurrectionis gloria consecrauit.
illius itaque noctis ad initium diei dominici pertinentis nunc ista sollemnitate memoriam celebramus, illam noctem agimus uigilando qua dominus resurrexit et illam uitam, de qua paulo ante dicebamus ubi nec mors ulla nec somnus est, in sua carne nobis inchoauit, quam sic excitauit a mortuis ut iam non moriatur nec mors ei ultra dominetur.
nam quoniam uenientes ad sepulchrum eius, a quibus diligentibus quaerebatur, diluculo corpus non inuenerunt responsumque acceperunt ab angelis quod iam resurrexerat, manifestum est quod ea nocte resurrexerit cuius extremitas illud diluculum fuit.
proinde cui resurgenti paulo diutius uigilando concinimus, praestabit ut cum illo sine fine uiuendo regnemus.
sed et si forte his horis, quibus nos ducimus istam uigiliam, illius adhuc corpus in sepulchro erat nondumque surrexerat, nec sic uigilando sumus incongrui, quia ille dormiuit ut uigilaremus qui est mortuus ut uiueremus.
amen.