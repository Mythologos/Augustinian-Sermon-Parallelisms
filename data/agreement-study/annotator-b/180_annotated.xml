<?xml version='1.0' encoding='utf-8'?>
<sermon id="180"><section id="1">prima lectio quae nobis hodie recitata est apostoli Iacobi, oblata nobis est ad disserendum, et quodam modo indicta. intentos enim uos fecit, admonens ante omnia ne iuretis. difficilis quaestio est. hoc peccatum quem non reum teneat, si iurare peccatum est? nam periurium peccatum esse, et grande peccatum, nemo dubitat. sed non ait apostolus, de cuius lectione tractamus, ante omnia, fratres mei, <parallelism id="1" part="1">nolite periurare</parallelism>; sed, <parallelism id="1" part="2">nolite iurare</parallelism>. praecessit etiam ipsius domini Iesu Christi in euangelio similis admonitio: audistis, inquit, quia dictum est antiquis, non periurabis: ego autem dico uobis, nolite iurare, <parallelism id="2" part="1"><parallelism id="3" part="1">neque per caelum</parallelism>, <parallelism id="4" part="1">quia sedes dei est</parallelism></parallelism>; <parallelism id="2" part="2"><parallelism id="3" part="2">neque per terram</parallelism>, <parallelism id="4" part="2">quia scabellum est pedum eius</parallelism></parallelism>; neque per caput tuum iurabis, quia non tibi est potestas facere unum capillum album aut nigrum. <parallelism id="5" part="1">sit autem sermo uester, est, est; non, non</parallelism>: si quid amplius est, a malo est. huic dominicae admonitioni memorata apostoli lectio omnino sic congruit, ut nihil aliud deus iussisse uideatur: quia nullus alius hoc dixit, quam ille qui per apostolum dixit: ante omnia, inquit, fratres mei, nolite iurare, neque per caelum, neque per terram, neque aliud quodcumque iuramentum. <parallelism id="5" part="2">sit autem sermo uester, est, est; non, non</parallelism>. nisi quod iste addidit, ante omnia: ex quo multum fecit intentos, auxitque difficultatem quaestioni. </section><section id="2">inuenimus enim iurasse sanctos, iurasse primitus ipsum dominum, in quo non est omnino peccatum. iurauit dominus, et non poenitebit eum: tu es sacerdos in aeternum, secundum ordinem Melchisedech. aeternitatem sacerdotii filio cum iuratione promisit. habes etiam, per memetipsum iuro, dicit dominus. et illud iuratio est, uiuo ego, dicit dominus. quomodo <parallelism id="6" part="1">homo per deum</parallelism>, sic <parallelism id="6" part="2">deus per se ipsum</parallelism>. non est ergo peccatum iurare? durum est hoc dicere: et quoniam diximus deum iurasse, quam blasphemum est hoc dicere? iurat deus qui peccatum non habet: <parallelism id="7" part="1">non ergo est peccatum iurare</parallelism>; <parallelism id="7" part="2">sed magis peccatum est peierare</parallelism>. fortasse quis dicat non esse proponendum de domino deo iurationis exemplum. deus enim est, et forte illi soli competit iurare, qui non potest peierare. homines enim falsum iurant, <parallelism id="8" part="1">uel cum fallunt</parallelism>, <parallelism id="8" part="2">uel cum falluntur</parallelism>. aut enim putat homo uerum esse quod falsum est, et temere iurat: aut scit uel putat falsum esse, et tamen pro uero iurat, et nihilominus cum scelere iurat. distant autem ista periuria, quae duo commemoraui. fac illum iurare, qui uerum putat esse, pro quo iurat: <parallelism id="9" part="1">uerum putat esse</parallelism>, et <parallelism id="9" part="2">tamen falsum est</parallelism>. non ex animo iste periurat; fallitur, hoc pro uero habet quod falsum est; non pro re falsa sciens iurationem interponit. da alium qui <parallelism id="10" part="1">scit falsum esse</parallelism>, et dicit uerum esse; et iurat tanquam uerum sit, quod <parallelism id="10" part="2">scit falsum esse</parallelism>. uidetis quam ista detestanda sit bellua, et de rebus humanis exterminanda? quis enim hoc fieri uelit? omnes homines talia detestantur. fac alium, putat falsum esse, et iurat tanquam uerum sit, et forte uerum est. uerbi gratia, ut intelligatis, pluit in illo loco? interrogas hominem; et putat non pluisse, et ad negotium ipsius competit, ut dicat, pluit: sed putat non pluisse; dicitur ei, uere pluit? uere, et iurat: et tamen pluit ibi, sed ille nescit, et putat non pluisse; periurus est. interest quemadmodum uerbum procedat ex animo. ream linguam non facit, nisi mens rea. quis est autem qui non fallatur, etsi noluit fallere? quis est homo cui non subrepat fallacia? et tamen iuratio ab ore non discedit, frequentatur: plura sunt plerumque iuramenta, quam uerba. si discutiat homo quoties iuret per totum diem, quoties se uulneret, quoties gladio linguae se feriat et transfigat, quis in illo locus inuenitur sanus? quia ergo graue peccatum est peierare, compendium tibi dedit scriptura, noli iurare. </section><section id="3">quid tibi dicturus sum homo. uerum iura? ecce <parallelism id="11" part="1">uerum iura, non peccas</parallelism>: si <parallelism id="11" part="2">uerum iuras, non peccas</parallelism>. sed homo inter tentationes positus, carne inuolutus, calcans terram sub terra, dum corpus quod corrumpitur aggrauat animam, et deprimit terrena inhabitatio sensum multa cogitantem; inter ista multa tua cogitata incerta, uolatica, coniecturas humanas, fallacias humanas, quando non subrepit tibi quod falsum est, posito in regione falsitatis? uis ergo longe esse a periurio? iurare noli. qui enim iurat, aliquando uerum iurare potest; qui autem non iurat, mendacium iurare nunquam potest. iuret ergo deus, qui iurat securus, <parallelism id="12" part="1">quem nihil fallit</parallelism>, <parallelism id="12" part="2">quem nihil latet</parallelism>, qui omnino fallere ignorat, quia nec falli potest. cum enim iurat, se adhibet testem. quomodo <parallelism id="13" part="1">tu cum iuras, deum adhibes testem</parallelism>; sic <parallelism id="13" part="2">ipse cum iurat, se testem adhibet</parallelism>. tu quando illum adhibes testem, forte supra mendacium tuum, accipis in uanum nomen domini dei tui. ne ergo mendacium iures, noli iurare. ipsa est angustia. periurium praecipitium. qui iurat, iuxta est: qui non iurat, longe est. <parallelism id="14" part="1">peccat et grauiter qui falsum iurat</parallelism>: <parallelism id="14" part="2">non peccat qui uerum iurat</parallelism>: sed nec ille peccat, qui omnino non iurat. sed <parallelism id="15" part="1">qui non iurat, et non peccat, <parallelism id="16" part="1">longe est a peccato</parallelism></parallelism>: <parallelism id="15" part="2">qui autem uerum iurat, non peccat, sed <parallelism id="16" part="2">prope est ad peccatum</parallelism></parallelism>. fac te ambulare in aliquo loco, ubi <parallelism id="17" part="1">a parte dextera spatiosa sit terra</parallelism>, nec usquam angustias patiaris; <parallelism id="17" part="2">a sinistra praeceps locus est</parallelism>. ubi eligis ambulare? super finem terrae in labio praecipitii, an inde longe? puto quia inde longe. sic et qui iurat, in fine ambulat; et ambulat pedibus infirmis, quia humanis. <parallelism id="18" part="1">si offenderis, deorsum is</parallelism>; <parallelism id="18" part="2">si lapsus fueris, deorsum is</parallelism>. et quid te excipit? periurii poena. ergo uolebas uerum iurare: audi consilium dei, noli iurare. </section><section id="4">si peccatum esset iuratio, nec in ueteri lege diceretur, non periurabis; reddes autem domino iusiurandum tuum. non enim peccatum praeciperetur nobis. sed ait tibi deus tuus, si iuraueris, non damnabo: si uerum iuraueris, non damnabo. sed numquid si non iuraueris damnabo? duo sunt, inquit, quae non damno unquam; <parallelism id="19" part="1">ueram iurationem</parallelism>, et <parallelism id="19" part="2">nullam iurationem</parallelism>: damno autem falsam iurationem. <parallelism id="20" part="1">falsa iuratio exitiosa est</parallelism>, <parallelism id="20" part="2">uera iuratio periculosa est</parallelism>, <parallelism id="20" part="3">nulla iuratio secura est</parallelism>. scio esse difficilem quaestionem, et caritati uestrae fateor, semper illam uitaui. nunc autem cum die dominico debito reddendi sermonis recitaretur eadem lectio, diuinitus mihi inspiratum esse credidi, ut inde tractarem. hinc me dicere deus uoluit: hinc uos audire. obsecro ne contemnatis, obsecro ut cor stabiliatis, linguae mobilitates mutetis. non frustra est omnino, non uacat quod cum eam, ut dixi, quaestionem semper deuitare uoluerim, imposita est necessitati meae, ut imponatur et caritati uestrae. </section><section id="5">ut noueritis, uerum iurare non esse peccatum, inuenimus et apostolum Paulum iurasse: quotidie morior, per uestram gloriam, fratres, quam habeo in Christo Iesu domino nostro. per uestram gloriam, iuratio est. non quasi sic ait, per uestram gloriam morior, quasi uestra gloria me facit mori; quomodo si diceret, <parallelism id="21" part="1">per uenenum mortuus est</parallelism>, <parallelism id="21" part="2">per gladium mortuus est</parallelism>, <parallelism id="21" part="3">per bestiam mortuus est</parallelism>, <parallelism id="21" part="4">per inimicum mortuus est</parallelism>; id est, <parallelism id="22" part="1">faciente inimico</parallelism>, <parallelism id="22" part="2">faciente gladio</parallelism>, <parallelism id="22" part="3">faciente ueneno</parallelism>, et similia: non sic dixit, per uestram gloriam. ambiguitatem Graecus sermo dissoluit. inspicitur in epistola Graeca, et inuenitur ibi iuratio quae non est ambigua, νη την υµετεραν καυχησιν. νη τον qeon, ubi dixerit Graecus, iurat. quotidie auditis Graecos, et qui Graece nostis, νη τον θεον: quando dicit, νη τον θεον, iuratio est, per deum. ergo nemo dubitet iurasse apostolum, cum dixit, per uestram gloriam, fratres, - et ne putemus eum per humanam gloriam iurasse - quam habeo in Christo Iesu domino nostro. est alio loco iuratio prorsus certa et expressa: testem inuoco super animam meam. apostolus dicit, testem deum inuoco super animam meam, quia parcens uobis nondum ueni Corinthum. et alio loco ad Galatas: quae autem scribo uobis, ecce coram deo, quia non mentior. </section><section id="6">intendite, quaeso, et aduertite: et si non tam plausibilis sermo uobis sit, propter angustias quaestionis; utilis tamen est, si ad uiscera uestra perueniat. ecce iurauit apostolus. non uos fallant, qui nescio quomodo uolentes ipsas iurationes discernere, uel potius non intelligere, dicunt non esse iurationem, quando dicit homo, scit deus, testis est deus, inuoco deum super animam meam uerum me dicere. inuocauit, inquit, deum, testem fecit deum: numquid iurauit? qui haec dicunt, nihil aliud uolunt, nisi inuocato deo teste mentiri. itane uero, quisquis es praui cordis, et peruersi cordis, si dicas, per deum, iuras; si dicas, testis est deus, non iuras? quid est enim, per deum; nisi, testis est deus? aut quid est, testis est deus; nisi, per deum? </section><section id="7">quid est autem iurare, nisi <parallelism id="23" part="1">ius deo reddere, quando per deum iuras</parallelism>; <parallelism id="23" part="2">ius saluti tuae reddere, quando per salutem tuam iuras</parallelism>; <parallelism id="23" part="3">ius filiis tuis reddere, quando per filios tuos iuras</parallelism>? quod autem ius debemus saluti nostrae, filiis nostris, deo nostro, nisi caritatis, ueritatis, et non falsitatis? maxime autem per deum cum fit, ipsa est uera iuratio: quia et cum dicit quisque, per meam salutem, salutem suam deo obligat: quando dicit, per filios meos, oppignerat deo filios suos, ut hoc ueniat in caput eorum, quod exit de ore ipsius: <parallelism id="24" part="1">si uerum, uerum</parallelism>; <parallelism id="24" part="2">si falsum, falsum</parallelism>. cum ergo filios suos, <parallelism id="25" part="1">uel caput suum</parallelism>, <parallelism id="25" part="2">uel salutem suam</parallelism> quisque in iuratione nominans, quidquid nominat obligat deo; quanto magis quando peierat per ipsum deum? <parallelism id="26" part="1">timet enim falsum iurare per filium suum</parallelism>, et <parallelism id="26" part="2">non timet falsum iurare per deum suum</parallelism>? fortassis hoc dicens in animo suo, timeo per filium meum falsum iurare, ne moriatur: <parallelism id="27" part="1">deo autem qui non moritur</parallelism>, <parallelism id="27" part="2">etsi falsum per eum iuretur</parallelism>. quid mali contingit? bene quidem dicis, nihil mali contingit deo, quando falsum iuras per deum: sed contingit mali multum tibi; qui fallis proximum, cui testem adhibes deum. si aliquid teste filio tuo faceres, et amico uel proximo tuo uel cuilibet homini diceres, non feci, et tangeres filio tuo caput, quo teste fecisti, et diceres, per huius salutem, quia non feci: exclamaret forte filius tuus sub paterna manu tremens, nec tamen paternam manum, sed diuinam tremens, noli pater, non tibi uilis sit salus mea; deum super me inuocasti, ego te uidi, fecisti, noli peierare: te quidem <parallelism id="28" part="1">habeo genitorem</parallelism>, sed plus et tuum et meum <parallelism id="28" part="2">timeo creatorem</parallelism>. </section><section id="8">sed quia deus, quando per eum iuras, non tibi dicit, ego te uidi, noli iurare, fecisti: sed times ne te iste occidat, tu te ante occidis: quia ergo non dicit, ego te uidi, putas quia non uidit? et ubi est quod dicit: tacui, tacui; numquid semper tacebo? et tamen plerumque dicit, ego te uidi: sed aliter quando uindicat in periurum. sed non in omnes uindicat: ideo homines aedificantur ad exemplum. ego scio, <parallelism id="29" part="1">ille mihi falsum iurauit, et uiuit</parallelism>. <parallelism id="29" part="2">ille tibi falsum iurauit, et uiuit</parallelism>? falsum iurauit, et uiuit: ille falsum iurauit. tu falleris. si tu oculos haberes unde mortem huius uideres, si et tu in eo quod est mori, et non mori, non fallereris, uideres huius mortem. et modo intende scripturam; et ibi inuenies iacentem, quem putas uiuentem. <parallelism id="30" part="1">quia pedibus ambulat</parallelism>, <parallelism id="30" part="2">quia manibus contrectat</parallelism>, <parallelism id="30" part="3">quia oculis uidet</parallelism>, et audit auribus, officiis ceteris membrorum satis utitur, uiuentem putas. uiuit, sed corpus eius: <parallelism id="31" part="1">mortua est autem anima eius</parallelism>, <parallelism id="31" part="2">mortuum est quod melius est eius</parallelism>. uiuit habitaculum, mortuus est habitator. quomodo, inquies, cum uiuat corpus, mortua est anima; cum corpus non uiueret, nisi uiuificatum ab anima? quomodo ergo mortua est anima, de qua uiuit corpus? audi ergo, et disce: <parallelism id="32" part="1">corpus hominis creatura dei est</parallelism>, et <parallelism id="32" part="2">anima hominis creatura dei est</parallelism>. de anima deus uiuificat carnem; ipsam item animam uiuificat de se ipso, non de se ipsa. <parallelism id="33" part="1">uita ergo corporis anima est</parallelism>; <parallelism id="33" part="2">uita ergo animae deus est</parallelism>. <parallelism id="34" part="1">moritur corpus, cum recedit anima</parallelism>: <parallelism id="34" part="2">moritur ergo anima, si recedit deus</parallelism>. recedit anima, cum corpus percutitur gladio: et putas quia non recedit deus, cum ipsa anima feritur periurio? uis uidere quia mortuus est, de quo loqueris? lege scripturam: os quod mentitur, occidit animam. sed tu praesentem deum ultorem putas, si ille qui te iuratione falsa deceperit, continuo exspiret. si exspiret ante oculos tuos, exspirauit caro ipsius. quid est, exspirauit caro ipsius? spiritum quo uiuificabatur, eiecit. hoc est, <parallelism id="35" part="1">exspirauit excluso spiritu, <parallelism id="36" part="1">quo uiuebat caro</parallelism></parallelism>. <parallelism id="35" part="2">peierauit, exclusit spiritum <parallelism id="36" part="2">quo uiuebat anima</parallelism></parallelism>. <parallelism id="37" part="1">exspirauit, sed nescis</parallelism>; <parallelism id="37" part="2">exspirauit, sed non uides</parallelism>. <parallelism id="38" part="1">carnem enim iacentem sine anima uides</parallelism>, <parallelism id="38" part="2">animam miseram sine deo uidere non potes</parallelism>. crede ergo, adhibe oculos fidei. nemo periurus impunitus; prorsus nemo, cum illo est poena sua. si haberet in cubiculo suo tortorem carnis, punitus esset: habet in secreto cordis sui tortorem conscientiae suae, et impunitus uocatur? et tamen quid dicis? uiuit, gaudet, luxuriatur qui mihi mendacium iurauit: quid est, quod me mittis ad inuisibilia? quia et ipse deus, per quem iurauit, inuisibilis est. iurauit per inuisibilem, feritur poena inuisibili. sed uiuit, inquit, et quodam modo scatet et bullit luxuriis. si hoc ita est, <parallelism id="39" part="1">quod scatet luxuriis</parallelism>, <parallelism id="39" part="2">quod bullit luxuriis</parallelism>, uermes sunt animae mortuae. denique omnis homo prudens, qui tales luxuriantes periuros attendit, sano cordis olfactu, auertit se, <parallelism id="40" part="1">non uult uidere</parallelism>, <parallelism id="40" part="2">non uult audire</parallelism>. unde se ista sanitas auertit, nisi quia putet anima mortua? </section><section id="9">breuiter ergo audite, fratres mei, concludam sermonem, figens in cordibus uestris curam salubrem: ante omnia nolite iurare. quare, ante omnia? si magnum est facinus peierare, nulla autem culpa est uerum iurare, quare, ante omnia nolite iurare? debuit enim <parallelism id="41" part="1">dicere, ante omnia nolite peierare</parallelism>. <parallelism id="41" part="2">ante omnia, inquit, nolite iurare</parallelism>. <parallelism id="42" part="1">iurare enim peius est, quam furari</parallelism>? <parallelism id="42" part="2">iurare peius est, quam adulterare</parallelism>? non dico falsum iurare; iurare dico: <parallelism id="42" part="3">iurare peius est, quam hominem occidere</parallelism>? absit. hominem occidere, adulterare, furari, peccatum est: <parallelism id="43" part="1">iurare non est peccatum</parallelism>; sed <parallelism id="43" part="2">falsum iurare, peccatum est</parallelism>. quare ergo, ante omnia? isto uerbo quod ait, ante omnia, cautos nos fecit aduersus linguam nostram. ante omnia, ait, ut attendatis prae ceteris, ut uigiletis ne subrepat uobis consuetudo iurandi. tanquam in specula ita te posuit contra te: ante omnia, leuauit te super cetera, unde te attendas. considerat enim te iurare, per deum, per Christum occido illum: et haec <parallelism id="44" part="1">quoties per diem</parallelism>, <parallelism id="44" part="2">quoties per horam</parallelism>? non aperis os, nisi ad talem iurationem. nolles ut diceret tibi, ante omnia, ut te aduersus consuetudinem intentissimum redderet, ut omnia tua inspiceres, omnes motus linguae tuae diligentissime custodires, esses custos malae consuetudinis tuae, ad eam constringendam? audi, ante omnia. dormiebas, pungo, ante omnia, spinas admoueo. quid est, ante omnia? ante omnia uigila, ante omnia intentus esto. </section><section id="10">iurauimus et nos passim, habuimus istam teterrimam consuetudinem et mortiferam. dico caritati uestrae: ex quo deo seruire coepimus, et quantum malum sit in periurio uidimus, timuimus uehementer, et ueternosissimam consuetudinem timore frenauimus. <parallelism id="45" part="1">frenata restringitur</parallelism>, <parallelism id="45" part="2">restricta languescit</parallelism>, <parallelism id="45" part="3">languescens emoritur</parallelism>, et malae consuetudini bona succedit. denique non uobis dicimus, non nos iurare. si enim hoc dicimus, mentimur. <parallelism id="46" part="1">quantum ad me pertinet</parallelism>, iuro; sed <parallelism id="46" part="2">quantum mihi uidetur</parallelism>, magna necessitate compulsus. cum uidero non mihi credi nisi faciam, et ei qui mihi non credit non expedire quod non credit, hac perpensa ratione et consideratione librata, cum magno timore dico, coram deo; aut, testis est deus; aut, scit Christus sic esse in animo meo: et uideo quia plus est, id est, quia amplius est quam est, est; non, non: sed quod amplius est, a malo est; et si <parallelism id="47" part="1">non a malo iurantis</parallelism>, <parallelism id="47" part="2">a malo est non credentis</parallelism>. denique non ait, <parallelism id="48" part="1">si amplius facit, malus est</parallelism>: et, <parallelism id="49" part="1">sit in ore uestro, est, est; non, non</parallelism>; <parallelism id="48" part="2">si quis amplius facit, malus est</parallelism>: sed, <parallelism id="49" part="2">sit in ore uestro, est, est; non, non</parallelism>: quod autem amplius est, a malo est. sed quaere cuius. sed tamen aliud habet humana pessima consuetudo. et <parallelism id="50" part="1">cum tibi creditur, iuras</parallelism>; et <parallelism id="50" part="2">cum nemo exigit, iuras</parallelism>; et horrentibus hominibus iuras; non taces iurando, uix es sanus non periurando. nisi forte putatis, fratres, quia si sciret apostolus Paulus credere sibi Galatas, adderet iurationem et diceret, quae autem scribo uobis, ecce coram deo, quia non mentior. <parallelism id="51" part="1">uidebat ibi eos qui credebant</parallelism>; <parallelism id="51" part="2">uidebat et alios qui non credebant</parallelism>. ergo noli dicere, non iuro, si forte exigitur. a malo est enim quod facis; sed illius qui exigit. nam tu quomodo te purges non habes, quomodo satisfacias negotio quod instat, non inuenis. sed aliud est, cum exigitur iuratio; aliud, cum offertur: et hoc ipsum quod offertur, <parallelism id="52" part="1">aliud cum offertur non credenti</parallelism>; <parallelism id="52" part="2">aliud cum uentilatur et credenti</parallelism>. </section><section id="11">tene ergo linguam et consuetudinem, quantum potes: non quomodo quidam, quando illis dicitur, uerum dicis? non credo. non fecisti? non credo: deus iudicet, iura mihi. et ipse qui exigit iurationem, multum interest si nescit illum falsum iuraturum, an scit. si enim nescit, et ideo dicit, iura mihi, ut fides ei fiat; non audeo dicere non esse peccatum, tamen humana tentatio est. si autem <parallelism id="53" part="1">scit eum fecisse</parallelism>, <parallelism id="53" part="2">nouit fecisse</parallelism>, <parallelism id="53" part="3">uidit fecisse</parallelism>, et <parallelism id="53" part="4">cogit iurare</parallelism>, homicida est. ille enim suo periurio se perimit: sed iste manum interficientis et expressit et pressit. cum uero aliquis sceleratus fur audit, <parallelism id="54" part="1">iura si non tulisti</parallelism>, <parallelism id="54" part="2">iura si non fecisti</parallelism>, ab eo qui nescit an fecit: ille tunc, christiano <parallelism id="55" part="1">non licet iurare</parallelism>; quando ab illo exigitur iusiurandum, <parallelism id="55" part="2">non licet iurare</parallelism>; christianus sum, non mihi licet. capta talem, auerte te ab illo, dissimula a negotio de quo loquebaris; misce alias fabulas, et inuenies eum millies iurantem, qui semel iurare noluit. istam ergo consuetudinem quotidianam, crebram, sine causa, <parallelism id="56" part="1">nullo extorquente</parallelism>, <parallelism id="56" part="2">nullo de tuis uerbis dubitante iurandi</parallelism>, <parallelism id="57" part="1">auertite a uobis</parallelism>, <parallelism id="57" part="2">amputate a linguis uestris</parallelism>, circumcidite ab ore uestro. </section><section id="12">sed consuetudo est, solet dici. solet dici, quando non dico. <parallelism id="58" part="1">hoc est, ante omnia</parallelism>. <parallelism id="58" part="2">quid est, ante omnia</parallelism>? prae ceteris cautus esto, plus ad hoc intentus esto, quam ad alia. maior consuetudo maiorem intentionem flagitat, non rei leuis consuetudo. <parallelism id="59" part="1">si de manu aliquid faceres</parallelism>, facilius manui tuae imperares ne faceret; <parallelism id="59" part="2">si pedibus aliquo eundum esset</parallelism>, pigritia retardante excitares te ut surgeres, et ires. lingua facilitatem habet motus, in udo posita est, facile in lubrico labitur. quanto illa citius et facilius mouetur, tanto tu aduersus illam fixus esto. domabis, si uigilabis; uigilabis, si timebis; timebis, si christianum te esse cogitaueris. nam tantum mali habet iuratio, ut qui lapides colunt, timeant falsum iurare per lapides: tu non times <parallelism id="60" part="1">deum praesentem</parallelism>, <parallelism id="60" part="2">deum uiuentem</parallelism>, <parallelism id="60" part="3">deum scientem</parallelism>, <parallelism id="60" part="4">deum manentem</parallelism>, <parallelism id="60" part="5">deum in contemptorem uindicantem</parallelism>? claudit ille templum super lapidem, et it ad domum suam: ipse super deum suum clausit, et tamen quando illi dicitur, iura per Iouem, praesentis oculos timet. </section><section id="13">et ecce dico caritati uestrae, et qui per lapidem falsum iurat, periurus est. unde hoc dico? quia multi et in hoc falluntur, et putant, quia nihil est per quod iurant, non se crimine teneri periurii. prorsus periurus es, quia per id quod sanctum putas, falsum iuras. sed ego illud sanctum non puto. sanctum putat cui iuras. non enim quando iuras, tibi iuras, aut lapidi iuras; sed proximo iuras. homini iuras ante lapidem: sed numquid non ante deum? non te audit lapis loquentem: sed punit te deus fallentem. </section><section id="14">ante omnia ergo, fratres mei, obsecro uos, ne sine causa me deus haec loqui compulerit. dico enim ante ipsum quod dixi, saepe me istam quaestionem deuitasse: timui ne monendo et praecipiendo plus reos facerem non audituros: hodie autem plus timui ne loqui recusarem, quod loqui iuberer. quasi uero paruus sit fructus sudoris huius mei, si omnes qui mihi acclamauerunt, clament et contra se, ne falsum iurent aduersum se: si tot homines qui me attentissime audierunt, attenti sint aduersus consuetudinem suam, et admoneant se hodie, cum ad domos suas uenerint, cum consuetudinem suam lapsu linguae repetiuerint; admoneat proximus proximum: <parallelism id="61" part="1">hoc est quod hodie audiuimus</parallelism>, <parallelism id="61" part="2">hoc est quod obstricti sumus</parallelism>. non fiat hodie, certe cum recens sermo est, expertus loquor: non fiat hodie, pigrius fit cras. si et cras factum non fuerit, minus laborat qui custodit; adiuuatur enim consuetudine superioris diei. triduo moritur pestis de qua laboramus: et gaudebimus de fructu uestro; quia magno bono abundabitis, si tam magno malo carebitis. conuersi ad dominum.</section></sermon>