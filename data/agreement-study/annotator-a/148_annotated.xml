<?xml version='1.0' encoding='utf-8'?>
<sermon id="148"><section id="1">cum lectio legeretur de libro qui inscribitur actus apostolorum, animaduertistis quid contigerit eis, qui cum uillam uendidissent, subtraxerunt de pretio uillae, et ante pedes apostolorum, quasi totum pretium, posuerunt. continuo correpti exspirauerunt ambo, uir et uxor eius. nonnullis uidetur nimis seuera ista fuisse correptio, ut propter pecuniam de re sua subtractam, homines morerentur. non hoc <parallelism id="1" part="1">spiritus sanctus auaritia fecit</parallelism>, sed <parallelism id="1" part="2">spiritus sanctus mendacium sic puniuit</parallelism>. nam uerba audistis beatissimi Petri, dicentis: nonne manens tibi manebat, et uenditum in tua erat potestate? si nolles uendere, quis te cogeret? si uelles offerre dimidium, quis exigeret totum? si enim <parallelism id="2" part="1">dimidium offerendum erat</parallelism>, <parallelism id="2" part="2">dimidium dicendum erat</parallelism>. pro toto dimidium, hoc est puniendum mendacium. non tamen uideatur, fratres, seuera correptio, mors temporalis. atque utinam hucusque uindicta processerit. quid enim magnum mortalibus contigit quandocumque morituris? sed per illorum temporalem poenam deus sciri uoluit disciplinam. credendum est autem quod post hanc uitam eis pepercerit deus: magna est enim eius misericordia. de mortibus autem quae contingunt ex uindicta, ait quodam loco apostolus Paulus, corripiens eos qui male tractabant corpus et sanguinem Christi, et dicens, propterea in uobis multi infirmi et aegri, et dormiunt sufficientes: id est, quantum sufficit ad disciplinam imponendam. multi in uobis dormiunt, hoc est, moriuntur. flagello enim domini corripiebantur: aegrotabant, et moriebantur. et subiecit post haec uerba, et ait: si enim nos ipsos iudicaremus, a domino non iudicaremur. cum iudicamur autem, a domino corripimur, ne cum mundo damnemur. quid si ergo huic uiro et uxori eius tale aliquid contigit? <parallelism id="3" part="1">correpti sunt mortis flagello</parallelism>, ne <parallelism id="3" part="2">supplicio punirentur aeterno</parallelism>. </section><section id="2">hoc tantum attendat caritas uestra, quia si deo displicuit detrahere de pecunia quam uouerant deo, et utique illa pecunia usibus hominum fuerat necessaria: quomodo irascitur deus, <parallelism id="4" part="1">quando uouetur castitas</parallelism>, <parallelism id="5" part="1">et non exhibetur</parallelism>; <parallelism id="4" part="2">quando uouetur uirginitas</parallelism>, <parallelism id="5" part="2">et non exhibetur</parallelism>? uouetur enim <parallelism id="6" part="1">ad usus dei</parallelism>, et non <parallelism id="6" part="2">ad usus hominum</parallelism>. quid est quod dixi, ad usus dei? quia de sanctis deus <parallelism id="7" part="1">facit sibi domum</parallelism>, <parallelism id="7" part="2">facit sibi templum</parallelism>, in quo habitare dignetur: et utique sanctum uult permanere templum suum. potest ergo uirgini sanctimoniali nubenti dici, quod ait Petrus de pecunia: uirginitas tua numquid non manens tibi manebat, et antequam eam uoueres, in tua fuerat potestate? quaecumque autem hoc fecerint, uouerint talia, et non reddiderint; non se putent temporalibus mortibus corripi, sed aeterno igne damnari.</section></sermon>