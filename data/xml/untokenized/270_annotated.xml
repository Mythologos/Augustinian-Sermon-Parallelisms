<?xml version="1.0" ?>
<sermon id="270">
	<section id="1">
		quoniam sanctam solemnitatem celebramus diei tam sanctae, ut hodie uenerit ipse spiritus sanctus, admonet nos tam festiua et grata solemnitas, de ipso dono dei, gratia dei, et abundantia misericordiae eius in nos, id est de ipso spiritu sancto aliquid loqui. in schola domini condiscipulis loquimur. magistrum enim habemus unum, in quo omnes sumus unum: qui nos, ne forte de magisterio superbire audeamus, admonuit, et ait, nolite uocari ab hominibus rabbi; unus est enim magister uester Christus. sub hoc ergo magistro, cuius cathedra caelum est, quia erudiendi sumus litteris eius, aduertite pauca quae dicam, donante ipso qui iubet ut dicam. 
		<parallelism id="1" part="1">qui nostis, recolite</parallelism>
		; 
		<parallelism id="1" part="2">qui ignorabatis, accipite</parallelism>
		. saepe mouet animum pie curiosum, si tamen admittatur humana fragilitas et infirmitas talia perscrutari. imo admittitur. non enim quod in scripturis sanctis tegitur, ideo clausum est ut negetur, et non potius ut pulsanti aperiatur, dicente ipso domino, 
		<parallelism id="2" part="1">petite, et accipietis</parallelism>
		; 
		<parallelism id="2" part="2">quaerite, et inuenietis</parallelism>
		; 
		<parallelism id="2" part="3">pulsate, et aperietur uobis</parallelism>
		. saepe ergo mouet studiosorum animum, quare quinquagesimo die post dominicam passionem et resurrectionem missus fuerit promissus spiritus sanctus. 
	</section>
	<section id="2">
		ubi primum illud admoneo caritatem uestram, ut aliquantum uos considerare non pigeat, quare dictum sit ab ipso domino, non potest ille uenire, nisi ego abiero. quasi aliquid, ut secundum carnalem sensum loquamur, quasi aliquid in supernis dominus Christus seruaret, et inde descendens hoc quod seruabat, sancto spiritui commendasset, et ideo ad nos uenire non posset, nisi ille rediisset qui commendatum reciperet; aut quasi nos utrumque ferre non ualeremus, nec utriusque possemus tolerare praesentiam. quasi uero alter ab altero separetur; aut quando ad nos ueniunt, ipsi angustias patiantur, ac non potius nos dilatemur. quid sibi ergo uult, non potest ille uenire, nisi ego abiero? expedit enim, inquit, uobis ut ego eam. nam si non iero, paracletus non ueniet ad uos. hoc ergo quid sit, quantum uel capimus, uel aestimamus, uel ipso donante percipimus, uel quae credimus loquimur, breuiter accipiat caritas uestra. uidetur mihi, quod discipuli circa formam humanam domini Christi fuerant occupati, et tanquam homines in homine humano tenebantur affectu. uolebat autem eos affectum potius habere diuinum, atque ita de carnalibus facere spirituales: quod non fit homo nisi dono spiritus sancti. hoc ergo ait: mitto uobis donum, quo efficiamini spirituales; donum scilicet spiritus sancti. spirituales autem fieri non poteritis, nisi carnales esse destiteritis. carnales uero esse desistetis, si 
		<parallelism id="3" part="1">forma carnis a uestris oculis auferatur</parallelism>
		, ut 
		<parallelism id="3" part="2">forma dei uestris cordibus inseratur</parallelism>
		. ex hac enim humana forma dominus, hoc est forma serui, semetipsum exinaniuit formam serui accipiens: ex hac igitur forma serui Petri etiam tenebatur affectus, quando eum quem multum amabat, mori timebat. amabat enim dominum Iesum Christum, 
		<parallelism id="4" part="1">sicut homo hominem</parallelism>
		; 
		<parallelism id="4" part="2">sicut carnalis carnalem</parallelism>
		, non 
		<parallelism id="4" part="3">sicut spiritualis maiestatem</parallelism>
		. unde hoc probamus? quia cum interrogasset ipse dominus discipulos suos, quis ab hominibus diceretur, et aliorum opiniones recolendo dixissent, quod alii eum dicerent Ioannem, alii Eliam, alii Ieremiam, aut unum ex prophetis; ait illis, uos autem quem me esse dicitis? et Petrus unus pro ceteris, unus pro omnibus, tu es, inquit, Christus filius dei uiui. hoc optime, ueracissime: merito tale responsum accipere meruit, beatus es, Simon Bar Iona, quia non tibi reuelauit caro et sanguis, sed pater meus qui in caelis est. et ego dico tibi, quia tu dixisti mihi; dixisti, audi; dedisti confessionem, recipe benedictionem: ergo, et ego dico tibi, tu es Petrus: quia ego petra, tu Petrus; 
		<parallelism id="5" part="1">neque enim a Petro petra, sed a petra Petrus</parallelism>
		, quia 
		<parallelism id="5" part="2">non a christiano Christus, sed a Christo christianus</parallelism>
		. et super hanc petram aedificabo ecclesiam meam: non supra Petrum quod tu es; sed supra petram, quam confessus es. aedificabo autem ecclesiam meam: aedificabo te, qui hac responsione figuram gestas ecclesiae. hoc et cetera, propter quod dixerat Petrus, tu es Christus filius dei uiui: et audierat, ut meministis, non tibi reuelauit caro et sanguis, id est, 
		<parallelism id="6" part="1">humana mens</parallelism>
		, 
		<parallelism id="6" part="2">humana infirmitas</parallelism>
		, 
		<parallelism id="6" part="3">humana imperitia</parallelism>
		, sed pater meus qui in caelis est. deinde coepit dominus Iesus suam praedicere passionem, et ostendere quanta esset ab impiis perlaturus. hic Petrus expauit, et timuit ne periret morte Christus filius dei uiui. utique Christus filius dei uiui, 
		<parallelism id="7" part="1">bonus de bono</parallelism>
		, 
		<parallelism id="7" part="2">deus de deo</parallelism>
		, 
		<parallelism id="7" part="3">uiuus de uiuo</parallelism>
		, fons uitae et uera uita, perdere mortem uenerat, non perire a morte. tamen ut homo Petrus exterritus, cuius erat, ut dixi, circa Christi carnem humanus affectus: propitius, inquit, tibi esto, domine; absit, non fiat istud. et dominus talia uerba digna et congrua responsione confutat. quomodo illi confessioni dignam laudem dedit, sic etiam huic trepidationi dignam correptionem: redi, inquit, retro, satanas. ubi est illud, beatus es, Simon Bar Iona? 
		<parallelism id="8" part="1">distingue uerba laudantis, et coercentis</parallelism>
		: 
		<parallelism id="8" part="2">distingue causas confessionis, et trepidationis</parallelism>
		. causa confessionis: non tibi reuelauit caro et sanguis, sed pater meus qui in caelis est. causa trepidationis: non enim sapis quae dei sunt, sed quae hominis sunt. nollemus ergo ut talibus dicetur, expedit enim uobis ut ego uadam? nisi ego abiero, paracletus non ueniet ad uos. nisi aspectibus carnalibus uestris humana forma subtrahatur, diuinum aliquid capere, sentire, cogitare minime poteritis. hoc sit satis. inde oportebat ut post resurrectionem et ascensionem domini Iesu Christi, eius de spiritu sancto promissio compleretur. sic enim et ipse Ioannes euangelista ex persona sua dixerat, quando Iesus eumdem significans spiritum sanctum clamauerat, dicens: si quis sitit, ueniat ad me, et bibat; et flumina aquae uiuae fluent de uentre eius. secutus enim euangelista ait: hoc autem dicebat de spiritu, quem accepturi erant ii qui in eum credituri erant. nondum enim erat spiritus datus, quia Iesus nondum fuerat glorificatus. glorificatus est ergo dominus noster Iesus Christus resurrectione et ascensione, et misit spiritum sanctum. 
	</section>
	<section id="3">
		sicut autem didicimus ex libris sanctis, quadraginta dies compleuit cum discipulis suis post resurrectionem, manifestans eis, ne aliquid fictum existimarent, resuscitati corporis ueritatem, 
		<parallelism id="9" part="1">intrans cum eis et exiens</parallelism>
		, 
		<parallelism id="9" part="2">manducans et bibens</parallelism>
		. quadragesimo autem die, quem ante hos decem dies celebrauimus, in eorum conspectu ascendit in caelum, promissus ut ibat, ita uenturus; hoc est in forma humana, qua iudicatus est, in illa iudicaturus. uoluit alia die quam ascendit mittere spiritum sanctum; non saltem post biduum, uel triduum, sed post decem dies. haec quaestio perscrutari et interrogare nos compulit nonnullas latebras numerorum. quadraginta dies quater habent decem. commendatur hoc numero, quantum mihi uidetur, sacramentum. homines enim hominibus loquimur, et recte scripturarum tractatores dicimur, non nostrarum opinionum affirmatores. numerus ergo iste quadragenarius, quater habens decem, significat, ut mihi uidetur, saeculum hoc, quod nunc 
		<parallelism id="10" part="1">agimus et peragimus</parallelism>
		; 
		<parallelism id="10" part="2">agimur et peragimur</parallelism>
		, 
		<parallelism id="11" part="1">cursu temporum</parallelism>
		, 
		<parallelism id="11" part="2">rerum instabilitate</parallelism>
		, decessione et successione, rapacitate uolatica, et quodam fluuio rerum non consistentium. saeculum hoc ergo significatur hoc numero, propter mundi quadripartita tempora, quae implent annum; quadripartitos etiam cardines ipsius mundi, notos omnibus, et saepe ab scriptura sacra commemoratos: ab oriente et occidente, ab aquilone et meridie. per haec ergo tempora quadripartita, et per mundum quadripartitum, praedicatur lex dei, tanquam denarius numerus. unde et decalogus primitus commendatur. in decem enim praeceptis lex constituta est: propterea quia uidetur in isto denario numero quaedam perfectio. usque ad eum quippe numerum progressus est numerantis, et inde redit ab uno usque ad decem, rursus ad unum. 
		<parallelism id="12" part="1">sic centena</parallelism>
		, 
		<parallelism id="12" part="2">sic millena</parallelism>
		, sic supra, denariis quibusdam complicantibus, infinite crescit silua numerorum. 
		<parallelism id="13" part="1">perfecta itaque lex in denario</parallelism>
		, et 
		<parallelism id="13" part="2">lex praedicata per mundum quadripartitum</parallelism>
		, quater deni quadraginta fiunt. docemur autem, in hac conuersatione saeculi huius cum sumus, abstinere nos a cupiditatibus saecularibus: quod significat ieiunium quadragenarium notum omnibus quadragesimae nomine. 
		<parallelism id="14" part="1">hoc tibi praecepit lex</parallelism>
		, 
		<parallelism id="14" part="2">hoc prophetia</parallelism>
		, 
		<parallelism id="14" part="3">hoc euangelium</parallelism>
		. ideo 
		<parallelism id="15" part="1">quia hoc lex, ieiunauit quadraginta diebus Moyses</parallelism>
		: 
		<parallelism id="15" part="2">quia hoc prophetia, ieiunauit diebus quadraginta Elias</parallelism>
		: 
		<parallelism id="15" part="3">quia hoc euangelium, ieiunauit quadraginta diebus dominus Christus</parallelism>
		. impletis ergo post quadraginta dies aliis decem diebus, denario numero semel, denario numero simpliciter, non quadrupliciter, uenit spiritus sanctus, ut lex impleatur per gratiam. lex enim sine gratia littera est occidens. si enim data esset lex, inquit, quae posset uiuificare, omnino ex lege esset iustitia. sed conclusit scriptura omnia sub peccato, ut promissio ex fide Iesu Christi daretur credentibus. ideo, 
		<parallelism id="16" part="1">littera occidit</parallelism>
		, 
		<parallelism id="16" part="2">spiritus autem uiuificat</parallelism>
		. non ut aliud impleas, quam tibi per litteram iubetur: sed sola littera reum facit, gratia et a peccato liberat, et litteram donat impleri. unde fit per gratiam remissio omnium peccatorum, et fides quae per dilectionem operatur. nolite ergo putare damnatam esse litteram, quia dictum est, littera occidit. hoc est enim, littera reos facit. datur praeceptum, non adiuuaris gratia: continuo te inuenis non solum non operatorem legis, sed etiam reum praeuaricationis. ubi enim non est lex, nec praeuaricatio. non ergo reprehensa est lex, cum dictum est, littera occidit, spiritus autem uiuificat, quasi illam condemnaret, et istum laudaret: sed littera occidit, sola littera sine gratia. exemplum accipite. hac locutione dictum est, scientia inflat. quid est, scientia inflat? scientia damnata est? si inflat, melius imperiti remanebimus. sed quoniam adiunxit, caritas uero aedificat; quomodo ubi adiunxit, spiritus autem uiuificat, dedit intelligi, littera sine spiritu occidit, cum spiritu uiuificat, et impleri litteram facit; sic 
		<parallelism id="17" part="1">scientia sine caritate inflat</parallelism>
		, 
		<parallelism id="17" part="2">caritas cum scientia aedificat</parallelism>
		. ergo missus est spiritus sanctus, ut lex impleretur, et fieret quod ipse dominus dixerat, non ueni legem soluere, sed adimplere. 
		<parallelism id="18" part="1">hoc donat credentibus</parallelism>
		, 
		<parallelism id="18" part="2">hoc donat fidelibus</parallelism>
		, 
		<parallelism id="18" part="3">hoc donat eis quibus dat spiritum sanctum</parallelism>
		. 
		<parallelism id="19" part="1">quanto fit eo quisque capacior</parallelism>
		, 
		<parallelism id="19" part="2">tanto ad operandam legem fit facilior</parallelism>
		. 
	</section>
	<section id="4">
		dico enim dilectioni uestrae, quod et uos considerare, et facile uidere poteritis: caritas implet legem. timor poenarum facit hominem operari, sed adhuc seruiliter. si enim 
		<parallelism id="20" part="1">propterea facis bonum, quia times pati malum</parallelism>
		, aut 
		<parallelism id="20" part="2">propterea non facis malum, quia times pati malum</parallelism>
		; si aliquis tibi promitteret impunitatem, statim comprehenderes iniquitatem. diceretur tibi, securus esto, nihil patieris mali, fac; faceres. timore enim poenae reuocabaris, non dilectione iustitiae. nondum enim de te caritas operabatur. uide ergo quemadmodum caritas operetur. sic amemus quem timemus, ut eum casto amore timeamus. nam et uxor casta timet uirum. sed discerne istos timores. 
		<parallelism id="21" part="1">uxor casta timet ne a uiro absente deseratur</parallelism>
		: 
		<parallelism id="21" part="2">uxor adultera timet ne a uiro superueniente comprehendatur</parallelism>
		. caritas ergo implet legem: quia perfecta caritas foras mittit timorem; timorem scilicet seruilem, de peccato uenientem. nam timor domini castus permanet in saeculum saeculi. si ergo caritas implet legem, unde est ista caritas? recolite, aduertite, et uidete, quia donum spiritus sancti est caritas. caritas enim dei diffusa est in cordibus nostris per spiritum sanctum qui datus est nobis. merito itaque impletis decem diebus, quo numero legis etiam perfectio commendatur, dominus Iesus Christus misit spiritum sanctum: quia gratia donat nobis implere legem, quam non uenit soluere, sed adimplere. 
	</section>
	<section id="5">
		spiritus autem sanctus in scripturis sanctis septenario numero solet commendari, non denario: 
		<parallelism id="22" part="1">lex denario</parallelism>
		, 
		<parallelism id="22" part="2">spiritus sanctus septenario</parallelism>
		. 
		<parallelism id="23" part="1">quia lex denario, notum est</parallelism>
		: 
		<parallelism id="23" part="2">quia spiritus sanctus septenario, commemoramus</parallelism>
		. primo in ipso libro, in capite libri qui inscribitur Genesis, enumerantur opera dei. 
		<parallelism id="24" part="1">fit lux</parallelism>
		, 
		<parallelism id="24" part="2">fit caelum</parallelism>
		, quod appellatum est firmamentum inter aquam et aquam; 
		<parallelism id="25" part="1">nudatur arida</parallelism>
		, 
		<parallelism id="25" part="2">separatur mare a terra</parallelism>
		, 
		<parallelism id="25" part="3">datur terrae omnium stirpium fecunda conceptio</parallelism>
		; 
		<parallelism id="26" part="1">fiunt luminaria maius et minus, sol et luna, et cetera sidera</parallelism>
		; 
		<parallelism id="26" part="2">producunt aquae fetus suos, terra suos</parallelism>
		; 
		<parallelism id="26" part="3">fit homo ad imaginem dei</parallelism>
		: complet deus opera sua omnia sexto die; in nullis operibus dei tot enumeratis atque completis sonuit sanctificatio. dixit deus, fiat lux; et facta est lux: et uidit deus lucem quia bona est: non dixit, sanctificauit deus lucem: fiat firmamentum: et factum est: uidit deus quia bonum est: nec dictum est quia sanctificatum est firmamentum. ita et cetera, ne in rebus manifestissimis immoremur, usque ad illa quae sexta die facta sunt, cum homine creato ad imaginem dei, enumerantur omnia, nihil sanctificatum dicitur. uentum est ad septimum diem, ubi nullum opus factum est, sed uacatio dei insinuatur, et sanctificauit deus diem septimum. in septenario dierum numero prima sonuit sanctificatio, scripturarum locis omnibus quaesita et hic primitus inuenta. ubi quies dei commemoratur, quies etiam nostra insinuatur. non enim laborauit deus, ut quietis indigeret; et quasi post laborem die feriato gratularetur, sanctificauit eum diem, quo uacare permissum est. carnalis est ista cogitatio, insinuata est nobis quies post bona omnia opera nostra, sicut insinuata est dei quies post omnia bona opera sua. fecit enim deus omnia, et ecce omnia bona ualde. et requieuit deus in die septima ab omnibus operibus suis quae fecit. requiescere uis et tu? fac primo opera bona ualde. sic data est Iudaeis obseruatio sabbati carnaliter, sicut cetera, significantibus sacramentis. uacatio enim quaedam imperata est: uacatio illa quod significat, tu age. uacatio enim spiritualis, tranquillitas est cordis: tranquillitas autem cordis prouenit de serenitate bonae conscientiae. ergo ille uere obseruat sabbatum, qui non peccat. ita enim praecipitur illis, quibus obseruandum sabbatum praecipitur: omne opus seruile non facietis. omnis qui facit peccatum, seruus est peccati. septenarius ergo numerus dicatus est spiritui sancto, sicut denarius legi. haec et Isaias propheta insinuat hoc in loco, ubi dicit: implebit eum spiritus 
		<parallelism id="27" part="1">sapientiae et intellectus</parallelism>
		 - numera -, 
		<parallelism id="27" part="2">consilii et fortitudinis</parallelism>
		, 
		<parallelism id="27" part="3">scientiae et pietatis</parallelism>
		, spiritus timoris dei. ueluti descendens ad nos gratia spiritualis, a sapientia incipit, terminat ad timorem. nos autem ascendentes, ab imo ad summa tendentes, 
		<parallelism id="28" part="1">incipere debemus a timore</parallelism>
		, et 
		<parallelism id="28" part="2">terminare ad sapientiam</parallelism>
		. initium enim sapientiae timor domini. longum est, et supergreditur uires nostras etiamsi non uestram auiditatem, omnia testimonia commemorare de septenario numero, quod attinet ad spiritum sanctum. ista ergo suffecerint. 
	</section>
	<section id="6">
		illud nunc attendite, quemadmodum, quoniam per gratiam spiritus sancti lex impletur, et denarius numerus commemorandus fuit et commendandus, sicut iam ostendimus, et septenarius propter ipsam gratiam spiritus sancti. commendabat Christus denario numero, post decem dies mittens spiritum sanctum, ipsam legem, quam iubebat impleri. ubi ergo inueniemus hic commendationem numeri septenarii maxime propter ipsum spiritum sanctum? habes in Tobiae libro ipsam festiuitatem, id est pentecosten, constare de septimanis. quomodo? septenarium multiplica per ipsum, hoc est septem per septem, quod in scholis discitur: septies septem fiunt quadraginta et nouem. ad hanc septenarii formam, ratione septem per septem: - quoniam ipse spiritus sanctus colligit nos, et congregat nos: unde et ipsum aduentus sui primum signum dedit, ut illi qui eum acciperent, etiam singuli linguis omnibus loquerentur. congregatur enim unitas corporis Christi ex omnibus linguis, per omnes scilicet gentes toto terrarum orbe diffusas. et quod unus tunc omnibus linguis loquebatur, ipsam unitatem in linguis omnibus futuram testabatur. dicit autem apostolus, sufferentes inuicem in dilectione, quod est caritas: satis agentes seruare unitatem spiritus in uinculo pacis. quia ergo spiritus sanctus ex multis in unum colligit nos: 
		<parallelism id="29" part="1">capitur autem per humilitatem</parallelism>
		, 
		<parallelism id="29" part="2">repellitur per superbiam</parallelism>
		. aqua est enim cor humile tanquam locum concauum quaerens, ubi consistat: elatione autem superbiae, tanquam tumore collis, repulsa labitur: unde dictum est, deus superbis resistit, humilibus autem dat gratiam. quid est, dat gratiam? dat spiritum sanctum. implet humiles, quia capaces inuenit -. ergo quia haec ita sunt, ad quadraginta nouem, qui efficiuntur de septem per septem, ut fiat pentecoste, unus additur, et unitas commendatur. 
	</section>
	<section id="7">
		quia infirmitatem nostram adiuuat apud dominum deum nostrum studium caritatis uestrae, aliquid accipite, quantum mihi uidetur, 
		<parallelism id="30" part="1">tanto dulcius cum expositum fuerit</parallelism>
		, 
		<parallelism id="30" part="2">quanto abstrusius si non exponatur</parallelism>
		. ante resurrectionem, dominus iussit discipulis suis, ut in mare mitterent retia, quando eos elegit. miserunt, ceperunt piscium multitudinem innumerabilem, ita ut retia rumperentur, et onerata nauigia mergerentur. non autem praecepit in quam partem mitterent retia, sed tantum ait, mittite retia. si enim praecepisset ut in dexteram partem mitterent, solos bonos significaret capi: si in sinistram, solos malos. quia uero passim missa sunt, nec in dexteram, nec in sinistram; et bonos et malos. haec est ecclesiae significatio praesentis temporis, in hoc saeculo. nam et illi serui missi ad inuitatos exierunt; et quoscumque inuenerunt bonos et malos adduxerunt, et impletae sunt nuptiae recumbentium. congregantur ergo nunc et boni et mali. quare autem et schismata fiunt, si non retia disrumpunt? quare plerumque turbarum carnalium male tumultuantium scandalis urgetur ecclesia, si non et nauigia premunt? hoc ergo dominus ante resurrectionem. post resurrectionem autem inuenit piscantes similiter discipulos suos: iussit idem mitti retia, non utcumque et passim, quia iam post resurrectionem. post resurrectionem enim iam corpus eius, quod est ecclesia, malos non habebit. mittite, inquit, retia in dexteram partem. missa sunt retia, eo iubente, in dexteram partem, et capti sunt pisces certi numeri. nam illi sine numero, illi quibus significabatur ecclesia, quae nunc agitur, tanquam ex illa captura: annuntiaui et locutus sum, multiplicati sunt super numerum. intelliguntur ergo quidam supernumerarii, quodam modo superflui: colliguntur tamen. ibi uero in dextera capiuntur pisces, et numerati, et magni. qui enim fecerit, inquit, et sic docuerit, magnus uocabitur in regno caelorum. ergo capti sunt pisces magni numero centum quinquaginta tres. quem non moueat, non frustra istum numerum commemorari? non enim uere nihil significans dominus, aut hoc ipsum diceret, mittite retia; aut pertineret ad eum ut in partem dexteram mitterentur. significat etiam iste numerus centum quinquaginta tres: et pertinuit ad euangelistam dicere, quasi respexisset primam illam capturam, ubi retia disrupta schismata significauerunt; quia in illa ecclesia uitae aeternae nulla erunt schismata, quia nulla dissensio; omnes magni, quia caritate pleni: quasi ergo illud quod primo factum est ad significanda schismata respexisset, pertinuit ad eum dicere in ista secunda captura, et cum tam magni essent, retia non sunt disrupta. quid itaque dextera pars significauerit, dictum est, quia omnes boni. quid magnitudo, dictum est, quia qui fecerit et sic docuerit, magnus uocabitur in regno caelorum. quid etiam illud quod retia non sunt disrupta, dictum est, quia tunc non sunt schismata. quid ergo centum quinquaginta tres? numerus iste non utique ipse erit sanctorum numerus. neque enim centum quinquaginta tres erunt sancti; cum soli illi, qui se cum mulieribus non coinquinauerunt, duodecies duodena millia commemorentur. sed iste numerus, tanquam arbor, a quodam semine uidetur succrescere. semen autem huius magni numeri quidam minor numerus est, qui est decem et septem. decem et septem faciunt centum quinquaginta tres. si uero computes ab uno usque ad decem et septem, et addas numeros omnes: nam si ab uno usque ad decem et septem numeros non addas, quos commemoras totos, non erunt nisi decem et septem: si autem ita numeres: unum, duo, tria; sicut unum et duo et tria faciunt sex, sex quatuor et quinque faciunt quindecim: sic peruenis usque ad decem et septem, portans in digitis centum quinquaginta tres. iam ergo recole, quod paulo ante commemoraui et commendaui, et uide quos, et quid significent decem et septem. decem, lex; septem, spiritus sanctus. unde quid intelligimus, nisi eos futuros in ecclesia resurrectionis aeternae, ubi schismata non erunt, ubi mors non timebitur, quia post resurrectionem futura est; eos ergo ibi futuros, et cum domino uicturos in aeternum, qui legem impleuerint per gratiam spiritus sancti et dei donum, cuius festa celebramus?
	</section>
</sermon>
