<?xml version="1.0" ?>
<sermon id="200">
	<section id="1">
		ad partum uirginis adorandum magi ab oriente uenerunt. hunc diem hodie celebramus, huic debitam solemnitatem sermonemque persoluimus. illis dies iste primus illuxit, anniuersaria nobis festiuitate rediit. 
		<parallelism id="1" part="1">illi erant primitiae gentium</parallelism>
		, 
		<parallelism id="1" part="2">nos populus gentium</parallelism>
		. 
		<parallelism id="2" part="1">nobis hoc lingua nuntiauit apostolorum</parallelism>
		, 
		<parallelism id="2" part="2">stella illis tanquam lingua caelorum</parallelism>
		: et nobis iidem apostoli, tanquam caeli, enarrauerunt gloriam dei cur enim non agnoscamus eos caelos, qui facti sunt sedes dei? sicut scriptum est, anima iusti, sedes est sapientiae. per hos enim caelos ille caelorum fabricator et habitator insonuit, quo tonitru mundus contremuit, et ecce iam credit. magnum sacramentum. in praesepi tunc iacebat, et magos ab oriente ducebat. 
		<parallelism id="3" part="1">abscondebatur in stabulo</parallelism>
		, et 
		<parallelism id="3" part="2">agnoscebatur in caelo</parallelism>
		; ut agnitus in caelo manifestaretur in stabulo, et appellaretur epiphania dies iste, quod Latine manifestatio dici potest: simul eius celsitudinem humilitatemque commendans, ut qui in aperto caelo signis sidereis monstrabatur, in angusto diuersorio quaesitus inueniretur; 
		<parallelism id="4" part="1">inualidus infantilibus membris</parallelism>
		, 
		<parallelism id="4" part="2">inuolutus infantilibus pannis</parallelism>
		, 
		<parallelism id="5" part="1">adoraretur a magis</parallelism>
		, 
		<parallelism id="5" part="2">timeretur a malis</parallelism>
		. 
	</section>
	<section id="2">
		timuit enim eum rex Herodes, eisdem sibi magis nuntiantibus, cum adhuc quaererent paruulum, quem cognouerant caelo teste iam natum. quid erit tribunal iudicantis, quando superbos reges cunae terrebant infantis? quanto consultius nunc reges, non 
		<parallelism id="6" part="1">sicut Herodes, interficere quaerunt</parallelism>
		; sed 
		<parallelism id="6" part="2">sicut magi potius, adorare delectantur</parallelism>
		, iam praesertim eum qui et ipsam mortem quam cupiebat inimicus inferre, etiam pro ipsis inimicis ab inimicis sustinuit, eamque in suo corpore occisus occidit. 
		<parallelism id="7" part="1">pie timeant nunc reges ad patris dexteram iam sedentem</parallelism>
		, quem 
		<parallelism id="7" part="2">rex ille impius timuit adhuc matris ubera lambentem</parallelism>
		. audiant quod scriptum est: et nunc, reges, intelligite; erudimini, qui iudicatis terram: 
		<parallelism id="8" part="1">seruite domino in timore</parallelism>
		, et 
		<parallelism id="8" part="2">exsultate ei cum tremore</parallelism>
		. ille enim rex, 
		<parallelism id="9" part="1">ultor impiorum regum</parallelism>
		, et 
		<parallelism id="9" part="2">rector piorum</parallelism>
		, non ita natus est, ut reges nascuntur in saeculo; quia et ille natus est, cuius regnum non est de hoc saeculo. 
		<parallelism id="10" part="1">nobilitas fuit nascentis, in uirginitate parientis</parallelism>
		; et 
		<parallelism id="10" part="2">nobilitas parientis, in diuinitate nascentis</parallelism>
		. denique cum tam multi iam nati atque defuncti essent reges Iudaeorum, nunquam quemquam eorum adorandum magi quaesierunt: quia nec quemquam eorum caelo loquente didicerunt. 
	</section>
	<section id="3">
		uerumtamen, quod praetereundum non est, haec magorum illuminatio magnum testimonium caecitatis exstitit Iudaeorum. 
		<parallelism id="11" part="1">in terra eorum isti requirebant, quem illi in sua non agnoscebant</parallelism>
		. 
		<parallelism id="11" part="2">apud eos isti infantem inuenerunt, quem illi apud se docentem negauerunt</parallelism>
		. 
		<parallelism id="11" part="3">in his terris de longinquo isti peregrini puerum Christum nondum uerba promentem adorauerunt, ubi ciues illi iuuenem miracula facientem crucifixerunt</parallelism>
		. 
		<parallelism id="12" part="1">isti in membris paruis deum agnouerunt</parallelism>
		; 
		<parallelism id="12" part="2">illi in factis magnis nec tanquam homini pepercerunt</parallelism>
		: quasi plus fuerit uidere nouam 
		<parallelism id="13" part="1">stellam in eius natiuitate fulgentem</parallelism>
		, quam 
		<parallelism id="13" part="2">solem eius in morte lugentem</parallelism>
		. iam uero quod eadem stella, quae magos perduxit ad locum ubi erat cum matre uirgine deus infans, quae utique poterat eos et ad ipsam perducere ciuitatem, se tamen subtraxit, nec eis prorsus apparuit, donec de ciuitate, in qua Christus nasceretur, iidem ipsi interrogarentur Iudaei, ut ipsi eam secundum diuinae scripturae testimonium nominarent, ipsi dicerent, in Bethlehem Iudae. sic enim scriptum est: et tu Bethlehem, terra Iuda, non es minima in principibus Iuda: ex te enim exiet dux qui reget populum meum Israel: quid aliud hic significauit diuina prouidentia, nisi apud Iudaeos solas diuinas litteras remansuras, quibus gentes instruerentur, illi excaecarentur; quas portarent non 
		<parallelism id="14" part="1">ad adiutorium salutis suae</parallelism>
		, sed 
		<parallelism id="14" part="2">ad testimonium salutis nostrae</parallelism>
		? nam hodie cum praemissas prophetias de Christo proferimus, iam rerum completarum luce declaratas, si forte pagani, quos lucrari uolumus, dixerint non eas tanto ante praedictas, sed post rerum euentum, ut haec quae facta sunt prophetata putarentur, a nobis esse confictas; Iudaeorum codices recitamus, ut tollatur dubitatio paganorum: qui iam in magis illis figurabantur, quos Iudaei de ciuitate in qua natus est Christus, diuinis eloquiis instruebant, et eum ipsi nec requirebant, nec agnoscebant. 
	</section>
	<section id="4">
		nunc ergo, carissimi, gratiae filii et haeredes, uidete uocationem uestram, et manifestato Iudaeis et gentibus Christo tanquam angulari lapidi perseuerantissima dilectione cohaerete. manifestatus enim est in ipsis cunabulis infantiae suae his qui prope, et his qui longe erant; 
		<parallelism id="15" part="1">Iudaeis in pastorum propinquitate</parallelism>
		, 
		<parallelism id="15" part="2">gentibus in magorum longinquitate</parallelism>
		. illi ipso die quo natus est, isti ad eum hodie aduenisse creduntur. manifestatus ergo est, 
		<parallelism id="16" part="1">nec illis doctis</parallelism>
		, 
		<parallelism id="16" part="2">nec istis iustis</parallelism>
		. praeualet namque 
		<parallelism id="17" part="1">imperitia in rusticitate pastorum</parallelism>
		, et 
		<parallelism id="17" part="2">impietas in sacrilegiis magorum</parallelism>
		. utrosque sibi lapis ille angularis applicuit: quippe qui uenit stulta mundi eligere, ut confunderet sapientes; et non uocare iustos, sed peccatores; ut 
		<parallelism id="18" part="1">nullus magnus superbiret</parallelism>
		, 
		<parallelism id="18" part="2">nullus infimus desperaret</parallelism>
		. unde scribae et pharisaei dum nimis docti et nimis iusti sibi uidentur, cuius nascentis ciuitatem ostenderunt prophetica eloquia recitantes, hunc reprobauerunt aedificantes. sed quia factus est in caput anguli, et quod 
		<parallelism id="19" part="1">natus ostendit</parallelism>
		, 
		<parallelism id="19" part="2">passus impleuit</parallelism>
		; huic nos inhaereamus cum alio pariete habente reliquias Israel, quae per electionem gratiae saluae factae sunt. eos enim pastores illi praefigurabant de proximo coniungendos, ut et nos, quorum ex longinquo uocationem magorum significabat aduentus, iam non peregrini et inquilini, sed ciues sanctorum et domestici dei maneamus, coaedificati super fundamentum apostolorum et prophetarum, ipso summo angulari lapide existente Christo Iesu: qui fecit utraque unum ut in uno amemus unitatem, et ad colligendos ramos qui etiam de oleastro inserti, per superbiam fracti haeretici sunt facti, quoniam potens est deus iterum inserere illos, habeamus infatigabilem caritatem.
	</section>
</sermon>
