<?xml version="1.0" ?>
<sermon id="251">
	<section id="1">
		liberatoris nostri piscatio, nostra est liberatio. duas autem aduertimus in sancto euangelio domini piscationes, id est, quando ad uerbum ipsius missa sunt retia: 
		<parallelism id="1" part="1">unam prius, quando discipulos elegit</parallelism>
		; et 
		<parallelism id="1" part="2">hanc alteram, quando a mortuis resurrexit</parallelism>
		. 
		<parallelism id="2" part="1">illa piscatio significauit ecclesiam, qualis est modo</parallelism>
		: 
		<parallelism id="2" part="2">ista uero post resurrectionem domini, significauit ecclesiam, qualis futura est in fine saeculi</parallelism>
		. denique in illa priori piscatione, iussit mitti retia, et non dixit in quam partem; sed tantummodo ut mitterentur, praecepit. miserunt discipuli: 
		<parallelism id="3" part="1">non dictum est, in dexteram</parallelism>
		; 
		<parallelism id="3" part="2">non dictum est, in sinistram</parallelism>
		. pisces enim homines significabant: 
		<parallelism id="4" part="1">si ergo diceretur, in dexteram, soli boni futuri erant</parallelism>
		; 
		<parallelism id="4" part="2">si diceretur, in sinistram, soli mali</parallelism>
		. quia uero permixti futuri erant in ecclesia et boni et mali, sine differentia missa sunt retia; ut caperentur pisces significantes mixturam bonorum et malorum. deinde et hoc ibi scriptum est, quia tantum ceperunt piscium, ut duae nauiculae impletae mergerentur, hoc est, ad submersionem premerentur. non enim submersa sunt illa duo nauigia, sed periclitata. unde periclitata? multitudine piscium. significatum est hinc, quia per multitudinem quam collectura erat ecclesia, periclitatura erat disciplina. et hoc adiunctum est in illa piscatione, atque narratur, quia et retia prae multitudine piscium disrupta sunt. disrupta retia quid significauerunt, nisi futura schismata? tria ergo ista in illa piscatione significata sunt: 
		<parallelism id="5" part="1">mixtura bonorum et malorum</parallelism>
		, 
		<parallelism id="5" part="2">pressura turbarum</parallelism>
		, 
		<parallelism id="5" part="3">separationes haereticorum</parallelism>
		. 
		<parallelism id="6" part="1">mixtura bonorum et malorum; quia nec in dexteram, nec in sinistram missa sunt retia</parallelism>
		: 
		<parallelism id="6" part="2">pressura turbarum; quia tantum captum est, ut nauiculae premerentur</parallelism>
		: 
		<parallelism id="6" part="3">separationes haereticorum; quia tanta fuerat multitudo, ut retia rumperentur</parallelism>
		. 
	</section>
	<section id="2">
		respicite nunc ad piscationem istam, quae hodie recitata est. facta est enim post resurrectionem domini, ut significaret talem futuram ecclesiam post nostram resurrectionem. mittite, inquit, rete in dexteram partem. discretus est ergo numerus eorum qui ad dexteram stabunt. meministis enim dominum dixisse uenturum se esse cum angelis suis, et quod congregabuntur ante eum omnes gentes; et diuidet eas, sicut pastor diuidit oues ab haedis: 
		<parallelism id="7" part="1">oues ponet ad dexteram</parallelism>
		, 
		<parallelism id="7" part="2">haedos ad sinistram</parallelism>
		. 
		<parallelism id="8" part="1">ouibus dicturus est, uenite, percipite regnum</parallelism>
		: 
		<parallelism id="8" part="2">haedis dicturus est, ite in ignem aeternum</parallelism>
		. mittite in dexteram. tanquam diceret: iam resurrexi, ecclesiam uolo significare, quae erit in resurrectione mortuorum. mittite in dexteram. missa sunt retia in dexteram: nec poterant ea leuare prae multitudine piscium. et ibi dicta est multitudo: sed hic certus numerus, 
		<parallelism id="9" part="1">et multitudo</parallelism>
		, 
		<parallelism id="9" part="2">et magnitudo</parallelism>
		: ibi autem non est dictus numerus. modo enim antequam ueniat resurrectio, et separentur boni a malis, illud impletur quod ait propheta: annuntiaui, et locutus sum. quid est, annuntiaui, et locutus sum? retia misi. et quid? multiplicati sunt super numerum. est numerus, sunt super numerum. numerus ad sanctos pertinet, qui sunt regnaturi cum Christo. super numerum modo in ecclesiam intrare possunt, in regnum caelorum non possunt. 
		<parallelism id="10" part="1">quare admoneo, ut eripiatis uos de praesenti saeculo malo</parallelism>
		. 
		<parallelism id="10" part="2">quare admoneo, ut qui uultis uiuere, non imitemini malos christianos</parallelism>
		. non dicatis: 
		<parallelism id="11" part="1">quare? ille non fidelis est, et inebriatur</parallelism>
		? 
		<parallelism id="11" part="2">quare? ille non fidelis est, et concubinas habet</parallelism>
		? 
		<parallelism id="11" part="3">quare? ille non fidelis est, et quotidie fraudes facit</parallelism>
		? 
		<parallelism id="11" part="4">quare? ille non fidelis est, et mathematicos consulit</parallelism>
		? 
		<parallelism id="12" part="1">modo enim qui uolueritis esse grana</parallelism>
		, 
		<parallelism id="12" part="2">tunc inueniemini in massa</parallelism>
		. qui autem uolueritis palea esse, inueniemini in magno aceruo, sed magno igne incendendo. 
	</section>
	<section id="3">
		quid ergo? adduxerunt, inquit, retia ad littus. Petrus attraxit retia ad littus: modo cum euangelium legeretur, audistis. 
		<parallelism id="13" part="1">ubi audis littus, intellige finem maris</parallelism>
		: 
		<parallelism id="13" part="2">ubi audis finem maris, intellige saeculi finem</parallelism>
		. in illa piscatione non ad littus attracta sunt retia: sed ipsi pisces qui capti sunt, in nauiculas fusi sunt. hic autem traxerunt ad littus. spera finem saeculi. uenturus est finis; 
		<parallelism id="14" part="1">bono dextrorum</parallelism>
		, 
		<parallelism id="14" part="2">malo sinistrorum</parallelism>
		. et quot pisces? attraxerunt, inquit, retia habentia pisces centum quinquaginta tres. et adiecit euangelista rem necessariam: et cum tanti, id est, tam magni essent, non est scissum rete. magni erunt, sed haereses non erunt: et ideo magis haereses non erunt, quia magni erunt. qui sunt magni? lege uerba ipsius domini in euangelio, et inuenies magnos. ait enim quodam loco: non ueni legem et prophetas soluere, sed adimplere. amen enim dico uobis, quoniam quicumque soluerit unum de mandatis istis minimis, et docuerit: soluerit et docuerit sic; 
		<parallelism id="15" part="1">soluerit male uiuendo</parallelism>
		, et 
		<parallelism id="15" part="2">docuerit bona docendo</parallelism>
		: minimus uocabitur in regno caelorum. sed in quo regno caelorum? in ecclesia quae modo est; quia et ipsa uocatur regnum caelorum. nam si non uocaretur regnum caelorum et ista ecclesia, quae colligit bonos et malos, non diceret ipse dominus in parabola loquens: simile est regnum caelorum sagenae missae in mare, quae congregat omnia genera piscium. sed ecce quid sequitur? simile est regnum caelorum sagenae missae in mare. sagenae, retia sunt: congregat omnia genera piscium. sed quid? trahunt illa ad littus. hoc in parabola dominus dicit. et cum traxerint ad littus, sedent, et colligunt bonos et mittunt in uascula, malos autem proiiciunt. et exposuit quod proposuit. quid enim ait? sic erit in consummatione saeculi. intellexistis littus? ueniunt, inquit, angeli, et colligunt malos de medio iustorum, et mittunt in caminum ignis ardentis: ibi erit fletus et stridor dentium. tamen regnum caelorum est appellata ecclesia. et quando quidem mare habet pisces simul natantes et bonos et malos, in isto regno caelorum, id est, in ecclesia huius temporis minimus uocatur ille qui docet bona, et agit mala: quia ibi est et ipse. non enim non est ibi: ibi est in regno caelorum, id est, in ecclesia, qualis est isto tempore. 
		<parallelism id="16" part="1">docet bona</parallelism>
		, 
		<parallelism id="16" part="2">agit mala</parallelism>
		: 
		<parallelism id="17" part="1">necessarius est</parallelism>
		, 
		<parallelism id="17" part="2">mercenarius est</parallelism>
		. amen dico uobis, ait, perceperunt mercedem suam. prodest aliquid. nam si nihil prodessent, qui bona docent et male uiuunt, non diceret ipse dominus suo populo: scribae et pharisaei cathedram Moysi sedent: 
		<parallelism id="18" part="1">quae dicunt, facite</parallelism>
		; 
		<parallelism id="18" part="2">quae autem faciunt, facere nolite</parallelism>
		. quare? dicunt enim, et non faciunt. 
	</section>
	<section id="4">
		intendat ergo caritas uestra: uolo enim exponere qui sunt pisces magni. 
		<parallelism id="19" part="1">qui soluerit, inquit, unum de mandatis istis minimis, minimus uocabitur in regno caelorum</parallelism>
		. ibi erit, sed minimus. 
		<parallelism id="19" part="2">qui autem fecerit, et sic docuerit, magnus uocabitur in regno caelorum</parallelism>
		. ecce sunt illi pisces magni, ad dexteram capti. qui fecerit, et sic docuerit: 
		<parallelism id="20" part="1">bona fecerit</parallelism>
		, 
		<parallelism id="20" part="2">bona docuerit</parallelism>
		; non sibi loquenti male uiuendo contradixerit, cum malae uitae testem habeat linguam bonam. qui ergo fecerit, et sic docuerit, magnus uocabitur in regno caelorum. et sequitur: dico enim uobis, quia nisi abundauerit iustitia uestra super scribarum et pharisaeorum, non intrabitis in regnum caelorum. modo quomodo intelligis regnum caelorum? illud unde dicitur dextris, uenite, benedicti patris mei, percipite regnum. nisi abundauerit iustitia uestra plus quam scribarum et pharisaeorum. quid est, plus quam scribarum et pharisaeorum? respice scribas illos et pharisaeos, qui cathedram Moysi sedent, de quibus dictum est, 
		<parallelism id="21" part="1">quae dicunt, facite</parallelism>
		; 
		<parallelism id="21" part="2">quae faciunt, facere nolite</parallelism>
		: dicunt enim, et non faciunt. ergo iustitia pharisaeorum est, dicere et non facere. abundet iustitia uestra super scribarum et pharisaeorum, ut 
		<parallelism id="22" part="1">et bona dicatis</parallelism>
		, 
		<parallelism id="22" part="2">et bene uiuatis</parallelism>
		. 
	</section>
	<section id="5">
		iam ergo de numero centum quinquaginta trium piscium quid opus est eadem retexere? nostis illa. a decem et septem nascitur numerus crescens. incipe ab uno, perueni ad decem et septem, ut omnes addas: id est, 
		<parallelism id="23" part="1">unum addas ad duos, et fiant tres</parallelism>
		; 
		<parallelism id="23" part="2">addas tres, et fiant sex</parallelism>
		; 
		<parallelism id="23" part="3">addas quatuor, et fiant decem</parallelism>
		. sic omnes adde usque ad decem et septem, et peruenis ad centum quinquaginta tres. tota ergo intentio nostra esse non debet, nisi quid sibi uolunt decem et septem: ibi est enim fundamentum centum quinquaginta trium. quid sibi uolunt decem et septem? in lege agnosce decem. decem praecepta data sunt prima: decalogus dicitur scriptus in tabulis digito dei. 
		<parallelism id="24" part="1">in decem agnosce legem</parallelism>
		, 
		<parallelism id="24" part="2">in septem agnosce spiritum sanctum</parallelism>
		. septenario enim numero commendatur spiritus sanctus. ideo non nominatur in lege sanctificatio, nisi septimo die. 
		<parallelism id="25" part="1">fecit deus lucem: non dictum est, sanctificauit eam</parallelism>
		. 
		<parallelism id="25" part="2">fecit firmamentum: non dictum est, sanctificauit firmamentum</parallelism>
		. 
		<parallelism id="26" part="1">discreuit mare a terra, iussit germinare terram: non dictum est, sanctificauit</parallelism>
		. 
		<parallelism id="26" part="2">fecit lunam et sidera: non dictum est, sanctificauit</parallelism>
		. 
		<parallelism id="26" part="3">iussit animalia procedere de aquis natantia et uolantia: non dictum est, sanctificauit</parallelism>
		. 
		<parallelism id="26" part="4">iussit de terra exire animalia quadrupedia et omnia repentia: non dictum est, sanctificauit</parallelism>
		. 
		<parallelism id="26" part="5">fecit ipsum hominem: non dictum est, sanctificauit</parallelism>
		. uentum est ad septimum diem, ubi requieuit; et ipsum sanctificauit. per requiem suam deus sanctificauit requiem nostram. ibi ergo erit sanctificatio nostra plena, ubi cum illo sine fine requiescemus. nam quare deus requiesceret? non enim operando fatigatus est. tu si uerbo facias, non fatigaris: si iubeas, et continuo fiat, stas, integer manes. pauca uerba dixit, unde totum fecit, et subito lassatus est? 
	</section>
	<section id="6">
		ergo 
		<parallelism id="27" part="1">legem agnosce in decem</parallelism>
		; 
		<parallelism id="27" part="2">spiritum sanctum agnosce in septem</parallelism>
		. iungatur spiritus legi. quia si acceperis legem, et defuerit tibi adiutorium spiritus, 
		<parallelism id="28" part="1">non imples quod legis</parallelism>
		, 
		<parallelism id="28" part="2">non imples quod tibi iubetur</parallelism>
		: sed homo sub lege insuper praeuaricator tenetur. accedat spiritus, adiuuet; et fit quod iubetur. si desit spiritus, littera occidit te. quare littera occidit te? quia praeuaricatorem te faciet. nec potes te excusare de ignorantia, quia legem accepisti. iam quod faceres didicisti, 
		<parallelism id="29" part="1">ignorantia te non excusat</parallelism>
		, 
		<parallelism id="29" part="2">spiritus te non adiuuat</parallelism>
		: ergo periisti. sed quid ait apostolus Paulus, 
		<parallelism id="30" part="1">littera occidit</parallelism>
		, 
		<parallelism id="30" part="2">spiritus autem uiuificat</parallelism>
		? unde spiritus uiuificat? quia facit impleri litteram, ne occidat. isti sunt sancti, qui faciunt legem dei ex dono dei. lex 
		<parallelism id="31" part="1">iubere potest</parallelism>
		, 
		<parallelism id="31" part="2">iuuare non potest</parallelism>
		. accedit adiutor spiritus; et fit iussum dei cum gaudio, cum delectatione. nam multi faciunt ex timore. sed qui faciunt legem, timendo poenam, mallent non esse quod timerent. qui autem faciunt legem amando iustitiam, gaudent et ibi, quia non habent inimicam. 
	</section>
	<section id="7">
		ideo dicit dominus, concorda cum aduersario tuo cito, dum es cum illo in uia. quis est aduersarius tuus? sermo legis. quae est uia? uita ista. quomodo est ille aduersarius? 
		<parallelism id="32" part="1">dicit, non moechaberis: et tu uis moechari</parallelism>
		. 
		<parallelism id="32" part="2">dicit, non concupisces rem proximi tui: et tu uis rapere res alienas</parallelism>
		. 
		<parallelism id="32" part="3">dicit, honora patrem et matrem: et tu contumeliosus es in parentes</parallelism>
		. dicit lex, noli dicere falsum testimonium: tu a mendacio non recedis. quando uides quia ille sermo aliud iubet, et tu aliud facis, est aduersarius tuus. aduersarium habes malum, non tecum intret in secretarium: compone dum es cum illo in uia. adest deus qui uos concordet. quomodo uos concordat deus? 
		<parallelism id="33" part="1">donando peccata</parallelism>
		, et 
		<parallelism id="33" part="2">inspirando iustitiam</parallelism>
		, ut fiant opera bona. cum ergo concordaueris cum aduersario, id est, cum decalogo legis, per spiritum sanctum, pertinebis ad decem et septem. cum pertinueris ad decem et septem, iam exinde excrescet numerus ad centum quinquaginta tres. 
		<parallelism id="34" part="1">eris ad dexteram coronandus</parallelism>
		: ne 
		<parallelism id="34" part="2">remaneas ad sinistram damnandus</parallelism>
		.
	</section>
</sermon>
