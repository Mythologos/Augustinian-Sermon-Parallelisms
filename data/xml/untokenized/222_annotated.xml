<?xml version="1.0" ?>
<sermon id="222">
	<section id="1">
		cum uos, dilectissimi, ad uigilandum et orandum ipsa solemnitas sanctae huius noctis hortetur; etiam nostrum uobis tamen solemniter debetur alloquium, ut aduersus contrarias et inuidas potestates rectoresque tenebrarum, uelut contra nocturnas bestias, dominicum gregem etiam uox pastoralis exsuscitet. non est enim nobis colluctatio aduersus carnem et sanguinem, sicut apostolus dicit; id est, aduersus homines mortali corpore infirmos: sed aduersus principes et potestates, et rectores mundi tenebrarum harum, aduersus spiritualia nequitiae in caelestibus. nec ideo sane diabolum et angelos eius, quos apostolus his uerbis significat, mundi huius existimetis esse rectores, de quo scriptum est, et mundus per eum factus est. nam eos rectores mundi cum etiam ipse dixisset, ne quis mundum intelligeret, qui plerisque scripturarum locis caeli et terrae nomine nuncupatur; continuo tanquam exponendo addidit, tenebrarum harum, hoc est, infidelium. propter quod iam fidelibus dicit, fuistis aliquando tenebrae, nunc autem lux in domino. sunt ergo ista spiritualia nequitiae in caelestibus; non ubi sidera disposita effulgent, et sancti angeli commorantur; sed in huius aeris infimi caliginoso habitaculo, ubi et nebula conglobatur: et tamen scriptum est, qui cooperit caelum nubibus. ubi et aues uolitant: et tamen dicuntur uolatilia caeli. in his ergo caelestibus, non in illa superiore tranquillitate caelestium, habitant isti nequissimi spiritus, contra quos nobis colluctatio spiritualis indicitur: ut deuictis angelis malis, illo praemio perfruamur, quo angelis bonis incorrupta aeternitate sociemur. unde alio loco idem apostolus, cum significaret tenebrosum diaboli principatum: 
		<parallelism id="1" part="1">secundum spiritum, inquit, mundi huius</parallelism>
		, 
		<parallelism id="1" part="2">secundum principem potestatis aeris huius</parallelism>
		, qui nunc operatur in filiis infidelitatis. quod ergo est spiritus mundi huius, hoc sunt rectores mundi. et sicut illic exposuit quid dixerit mundum, in filiis infidelitatis: sic etiam hic, cum addidit, tenebrarum harum. et quod ibi ait, principem potestatis aeris; hoc isto loco, in caelestibus. gratias itaque domino deo nostro, qui nos eruit de potestate tenebrarum, et transtulit in regnum filii caritatis suae. ab illis ergo tenebris euangelica luce distincti, et ab illis potestatibus sanguine pretioso redempti, uigilate et orate, ne intretis in tentationem. nam quicumque habetis fidem quae per dilectionem operatur, missus est princeps huius mundi foras a cordibus uestris: sed forinsecus tanquam leo rugiens circuit quaerens quem deuoret. non ergo detis locum diabolo, quacumque ex parte penetrare uolenti: sed qui eum foras misit patiendo pro uobis, aduersus eum habitet intus in uobis. cum uobis ille dominaretur, fuistis aliquando tenebrae; nunc autem lux in domino: sicut filii lucis ambulate. aduersus tenebras earumque rectores in matre luce uigilate, et patrem luminum de sinu matris lucis orate.
	</section>
</sermon>
