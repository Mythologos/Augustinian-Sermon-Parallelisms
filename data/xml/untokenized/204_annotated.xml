<?xml version="1.0" ?>
<sermon id="204">
	<section id="1">
		sermo beati Augustini episcopi in apparitione domini ante paucos dies natalem domini celebrauimus; epiphaniam hodie celebramus, quod Graeco uocabulo significatur manifestatio, et refertur ad illud quod ait apostolus: sine dubio magnum est pietatis sacramentum, quod manifestatum est in carne. ambo itaque dies ad manifestationem pertinent Christi. in illo quippe natus est homo ex homine matre, qui sine initio deus erat apud patrem; sed carni est manifestatus in carne: quia caro eum uidere non poterat, sicut erat in spiritu. et 
		<parallelism id="1" part="1">illo quidem die, qui natalis ipsius nuncupatur, uiderunt eum pastores Iudaeorum</parallelism>
		; 
		<parallelism id="1" part="2">hodierno autem die, qui epiphania proprie, hoc est manifestatio, dicitur, adorauerunt eum magi gentium</parallelism>
		. 
		<parallelism id="2" part="1">illis eum angeli</parallelism>
		, 
		<parallelism id="2" part="2">istis uero stella</parallelism>
		 eum nuntiauit. caelos 
		<parallelism id="3" part="1">angeli habitant</parallelism>
		, et 
		<parallelism id="3" part="2">sidera exornant</parallelism>
		: utrisque ergo caeli enarrauerunt gloriam dei. 
	</section>
	<section id="2">
		utrisque enim natus est lapis angularis, ut, quemadmodum dicit apostolus, duos conderet in se, in unum nouum hominem, faciens pacem, et commutaret utrosque in uno corpore deo per crucem. quid enim est angulus, nisi coniunctio duorum parietum qui ex diuerso ueniunt et illic quodam modo osculum pacis inueniunt? inimica quippe inter se fuerunt circumcisio et praeputium, hoc est Iudaei et gentes, propter duo inter se diuersa atque contraria: inde ueri unius dei cultu, hinc multorum atque falsorum. cum itaque illi essent prope, isti autem longe, utrosque adduxit ad se, qui commutauit utrosque in uno corpore deo, sicut idem apostolus consequenter adiungit, per crucem interficiens inimicitias in semetipso. et ueniens euangelizauit pacem uobis, inquit, qui eratis longe, et pacem his qui prope: quia per ipsum habemus accessum ambo in uno spiritu ad patrem. uidete si non et duos parietes, ex inimicitiarum diuersitate uenientes, et angularem lapidem demonstrauit dominum Iesum, ad quem de diuerso utrique accesserunt, in quo utrique concordauerunt, hoc est et qui ex Iudaeis in eum et qui ex gentibus crediderunt, tamquam diceretur eis: 
		<parallelism id="4" part="1">et uos de propinquo</parallelism>
		, 
		<parallelism id="4" part="2">et uos de longinquo</parallelism>
		, accedite ad eum, et illuminamini, et uultus uestri non erubescent. scriptum est enim: ecce pono in Sion lapidem angularem, electum, pretiosum; et qui crediderit in eum, non confundetur. qui audierunt et obedierunt, hinc atque inde utrique uenerunt, 
		<parallelism id="5" part="1">pacem tenuerunt</parallelism>
		, 
		<parallelism id="5" part="2">inimicitias finierunt</parallelism>
		: utrorumque primitiae pastores et magi fuerunt. in eis coepit bos agnoscere possessorem suum, et asinus praesepe domini sui. 
		<parallelism id="6" part="1">ex Iudaeis animal cornutum</parallelism>
		, ubi Christo crucis cornua parabantur; 
		<parallelism id="6" part="2">ex gentibus animal auritum</parallelism>
		, unde praedictum erat: populus, quem non cognoui, seruiuit mihi; in obauditu auris obediuit mihi. ipse namque possessor bouis et dominus asini in praesepi iacebat, et ambobus alimentum commune praebebat. quia ergo 
		<parallelism id="7" part="1">pax uenerat eis qui erant longe</parallelism>
		, et 
		<parallelism id="7" part="2">pax eis qui prope</parallelism>
		, 
		<parallelism id="8" part="1">pastores, Israelitae, tamquam prope inuenti, eo die quo natus est Christus ad eum uenerunt, uiderunt et exsultauerunt</parallelism>
		; 
		<parallelism id="8" part="2">magi autem gentiles, tamquam longe inuenti, tot diebus interpositis ex illo quo natus est, hodie peruenerunt, inuenerunt, adorauerunt</parallelism>
		. oportebat itaque nos, hoc est ecclesiam quae congregatur ex gentibus, huius diei celebrationem, quo est Christus primitiis gentium manifestatus, illius diei celebrationi, quo est Christus ex Iudaeis natus, adiungere, et tanti sacramenti memoriam geminata solemnitate seruare. 
	</section>
	<section id="3">
		quando duo parietes isti cogitantur, 
		<parallelism id="9" part="1">unus ex Iudaeis</parallelism>
		, 
		<parallelism id="9" part="2">alius ex gentibus</parallelism>
		, angulari lapidi coherendo, seruantes unitatem spiritus in uinculo pacis, non offendat animum reproborum multitudo Iudaeorum, in quibus fuerunt aedificantes, id est uolentes esse legis doctores, sed, quales dicit apostolus, non intelligentes, neque quae loquuntur, neque de quibus affirmant. per hanc enim mentis caecitatem, lapidem reprobauerunt, qui factus est in caput anguli. sed non fieret in caput anguli, nisi duobus populis de diuerso uenientibus praeberet pacificam, gratia copulante, iuncturam. non ergo cogitentur in Israelitico pariete persecutores et interfectores Christi, quasi legem aedificantes et fidem destruentes, angularem lapidem reprobantes et ruinam ciuitati miserae fabricantes. nec ista ibi cogitetur numerositas Iudaeorum dispersa per terras, ad diuinarum, quas nescientes ubique portant, testimonium litterarum. in his enim claudicat Iacob, cui tacta et arefacta est femoris latitudo, qua significaretur a semitis suis claudicans generis multitudo. sed in pariete sancto, qui ex eis ad pacem lapidis angularis accessit, illi cogitentur in quibus benedictus est Iacob. idem quippe et benedictus et claudus: 
		<parallelism id="10" part="1">benedictus in sanctificatis</parallelism>
		, 
		<parallelism id="10" part="2">claudus in reprobatis</parallelism>
		. illi in isto pariete cogitentur, quorum abundantia praecedebat et sequebatur asellum saluatoris, clamans: benedictus qui uenit in nomine domini! illi cogitentur, qui discipuli inde electi et apostoli facti sunt. cogitetur Stephanus, in Graeca lingua nomine coronae appellatus, et prior post domini resurrectionem martyrio coronatus. cogitentur etiam ex ipsis persecutoribus tot milia credentium, quando uenit spiritus sanctus. cogitentur ecclesiae, de quibus apostolus dicit: eram autem ignotus facie ecclesiis Iudaeae, quae erant in Christo; tantum autem audientes erant, quia qui aliquando nos persequebatur, nunc euangelizat fidem quam aliquando uastabat; et in me magnificabant deum. isto modo Israeliticus paries cogitetur, et parieti ex gentibus uenienti, qui nunc est conspicuus, adiungatur atque ita lapis angularis, prius in praesepio positus, usque ad caeli culmen erectus, non frustra praedictus Christus dominus inuenitur.
	</section>
</sermon>
