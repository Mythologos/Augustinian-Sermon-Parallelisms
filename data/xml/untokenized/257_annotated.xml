<?xml version="1.0" ?>
<sermon id="257">
	<section id="1">
		tractatus die dominica quem dixit ad memoriam sanctorum quod Hebraica lingua dicitur alleluia, Latine est laudate dominum. laudemus ergo dominum deum nostrum, non tantum uoce sed etiam corde, quoniam qui corde laudat, interioris hominis uoce laudat. 
		<parallelism id="1" part="1">uox ad homines sonus est</parallelism>
		, 
		<parallelism id="1" part="2">uox ad deum affectus est</parallelism>
		. 
	</section>
	<section id="2">
		dixit quidam in ecstasi sua, 
		<parallelism id="2" part="1">sicut legistis</parallelism>
		, 
		<parallelism id="2" part="2">sicut audistis</parallelism>
		: omnis homo mendax. inde fuit qui non credebat, nisi tetigisset corpus domini. mendacium ei uidebatur quod condiscipuli eius uerum loquebantur. et parum illi erat ueritatem audire, uolebat et tangere. exhibuit autem illi hoc dominus in his quae sequuntur in euangelio postea recitanda. quicumque autem audit: omnis homo mendax non se debet figere in mendacium et nolle inde surgere, tamquam ratiocinari apud se rationem inaniter, tamquam homo mendax, et dicere sibi: quando non ero homo? si autem quamdiu hic sum homo, ero mendax, melius ego mendax ero quam mentiatur scriptura quae dicit: omnis homo mendax. si enim ego uerax, scriptura mendax erit, sed quia scriptura mendax esse non potest, ego mendax ero. haec ibi garriens requiescere sibi securus uidetur tamquam in portu mendacii ubi faciat naufragium. bene tibi requiescere quasi in isto portu cupiebas; audi scopulum in quo incurras: perdes omnes qui loquuntur mendacium. et ista scriptura dei est quae dicit: perdes omnes qui loquuntur mendacium. ergo omnes perditurus est quia omnis homo mendax. sed quid nobis dictum est? quid admoniti sumus? quia de nostro mendaces sumus. si autem ueraces esse uolumus, ad dominum confugiamus. de illius ueraces sumus, de nostro mendaces. 
	</section>
	<section id="3">audite hoc uno exemplo breui et magno, breui quia cito dicitur, magno quia sapienter adpenditur. Petrus unus ostendit hoc quod uolo dici. quando dixit domino Christo: tu es Christus, filius dei uiui, quid respondit? beatus es Simon Bar-iona, quia non tibi reuelauit caro et sanguis, sed pater meus qui in caelis est. uerum dixisti, sed non tuum. unde ergo? pater meus qui in caelis est tibi reuelauit. inde beatus quia de dei, non miser nisi de tuo. post haec, ubi ei dominus ait: beatus es quia non tibi reuelauit caro et sanguis, sed pater meus qui in caelis est, post haec uerba coepit dominus Christus praenuntiare passionem et mortem suam. ibi continuo Petrus: absit a te, domine. omnis homo mendax. ecce paulo ante Petrus uerax, ecce modo Petrus mendax. sed unde Petrus uerax? non tibi reuelauit caro et sanguis, sed pater meus qui in caelis est. unde Petrus mendax? redi post me, satanas, non enim sapis quae dei sunt, sed quae sunt hominum. omnis homo mendax. dictum est ergo nobis: omnis homo mendax, ut fugiamus nos ipsos et curramus ad deum qui solus est uerax.</section>
</sermon>
