<?xml version="1.0" ?>
<sermon id="203">
	<section id="1">
		epiphania Graecae linguae uocabulo, Latine manifestatio dici potest. hodierno igitur die manifestatus redemptor omnium gentium, fecit solemnitatem omnibus gentibus. cuius itaque natiuitatem ante dies paucissimos celebrauimus, eiusdem manifestationem hodie celebramus. dominus ergo noster Iesus Christus ante dies tredecim natus, a magis hodie traditur adoratus. quia factum est, euangelii loquitur ueritas: quo die autem factum sit, ubique clamat tam praeclarae istius solemnitatis auctoritas. iustum enim uisum est, quod et uere iustum est, ut quoniam illi magi primi ex gentibus Christum dominum cognouerunt, et nondum eius sermone commoti, stellam sibi apparentem et pro infante uerbo uisibiliter loquentem, uelut linguam caeli, secuti sunt, ut diem salutis primitiarum suarum gentes gratanter agnoscerent, et eum domino Christo cum gratiarum actione solemni obsequio dedicarent. primitiae quippe Iudaeorum ad fidem reuelationemque Christi in illis pastoribus exstiterunt, qui ipso die quo natus est, eum de proximo ueniendo uiderunt. 
		<parallelism id="1" part="1">illis angeli</parallelism>
		, 
		<parallelism id="1" part="2">istis stella</parallelism>
		 nuntiauit. 
		<parallelism id="2" part="1">illis dictum est</parallelism>
		, gloria in excelsis deo: 
		<parallelism id="2" part="2">in istis impletum est</parallelism>
		, caeli enarrant gloriam dei. utrique sane tanquam initia duorum parietum de diuerso uenientium, circumcisionis et praeputii, ad angularem lapidem cucurrerunt: ut esset pax eorum, faciens utraque unum. 
	</section>
	<section id="2">
		uerumtamen illi deum, ex eo quod Christum uiderant, laudauerunt: isti autem uisum Christum etiam adorauerunt. 
		<parallelism id="3" part="1">in illis gratia prior</parallelism>
		, 
		<parallelism id="3" part="2">in istis humilitas amplior</parallelism>
		. fortasse ergo illi pastores minus rei, de salute alacrius exsultabant: isti autem magi multis onerati peccatis, submissius indulgentiam requirebant. haec est illa humilitas, quam plus in eis qui ex gentibus erant, quam in Iudaeis, diuina scriptura commendat. ex gentibus enim erat ille centurio, qui cum dominum in toto pectore suscepisset, se tamen dixit indignum ut in domum eius intraret, nec ab eo aegrum suum uoluit uideri, sed saluum iuberi. sic interius praesentem corde retinebat, cuius a suo tecto praesentiam honorifice reuocabat. denique dominus, non inueni, inquit, tantam fidem in Israel. illa etiam Chananaea ex gentibus erat, quae cum se a domino audisset canem, et cui panis filiorum mitteretur indignam, micas tanquam canis exegit: et ideo non esse meruit, quia id quod fuerat non negauit. nam et ipsa audiuit a domino, o mulier, magna est fides tua. humilitas in ea fecerat fidem magnam; quia se ipsam fecerat paruam. 
	</section>
	<section id="3">
		<parallelism id="4" part="1">ueniunt ergo pastores de proximo uidere</parallelism>
		, et 
		<parallelism id="4" part="2">magi de longinquo ueniunt adorare</parallelism>
		. haec est humilitas qua inseri meruit oleaster in oliuam, et oliuam dare contra naturam; quia naturam meruit mutare per gratiam. nam cum hoc oleastro totus siluesceret et amaresceret mundus, per insertionis gratiam pinguefactus enituit. ueniunt enim ab extremo terrae, secundum Ieremiam, dicentes: uere mendacia coluerunt patres nostri. et ueniunt, non ab una orbis parte, sed sicut euangelium secundum Lucam loquitur, 
		<parallelism id="5" part="1">ab oriente, et occidente</parallelism>
		, 
		<parallelism id="5" part="2">ab aquilone et meridie</parallelism>
		, qui recumbant cum Abraham et Isaac et Iacob in regno caelorum. sic totus orbis ex partibus quatuor trinitatis gratia uocatur in fidem. secundum quem numerum, cum quatuor ter ducuntur, duodenarius numerus apostolicus consecratus est; tanquam uniuersi orbis salutem ex quatuor mundi partibus, in trinitatis gratiam praefigurans. hunc enim numerum etiam discus ille significauit, qui demonstratus est Petro plenus omnibus animalibus, tanquam omnibus gentibus. nam et ipse quatuor lineis suspensus e caelo ter submissus assumptus est; ut quaterni duodecim facerent. ideo fortasse post natalem domini duodecim diebus additis, magi primitiae gentium ad Christum uidendum adorandumque uenerunt, et non solum accipere propriam, sed omnium quoque gentium salutem significare meruerunt. celebremus ergo deuotissime etiam istum diem; et dominum Iesum, quem primitiae illae nostrae adorauerunt iacentem in diuersorio, nos habitantem adoremus in caelo. hoc quippe in eo illi uenerati sunt futurum, quod nos ueneramur impletum. 
		<parallelism id="6" part="1">adorauerunt primitiae gentium inhiantem uberibus matris</parallelism>
		: 
		<parallelism id="6" part="2">adorant gentes sedentem ad dexteram dei patris</parallelism>
		.
	</section>
</sermon>
