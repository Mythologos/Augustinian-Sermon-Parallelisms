<?xml version="1.0" ?>
<sermon id="206">
	<section id="1">
		anniuersario reditu quadragesimae tempus aduenit, quo uobis exhortatio nostra debetur: quia et uos tempori congrua domino opera uestra debetis: quae tamen non domino utilia possint esse, sed uobis. orationibus, ieiuniis, eleemosynis et alia quidem tempora debent christiano feruere: uerumtamen et illos qui diebus aliis in his pigri sunt, debet ista solemnitas excitare; et ii qui per alios dies ad ista sunt alacres, nunc ea debent feruentius exercere. tempus quippe humilitatis nostrae uita in hoc saeculo est, quam dies significant isti, domino pro nobis Christo, qui semel moriendo passus est, uelut annis omnibus reuoluta solemnitate passuro. quod enim semel in toto tempore factum est, ut uita nostra nouaretur; celebratur annis omnibus, ut in memoriam reuocetur. si ergo ueracissimae pietatis affectu, toto peregrinationis huius tempore, quo in mediis tentationibus uiuimus, humiles corde esse debemus: quanto magis his diebus, quibus ipsum tempus humilitatis nostrae non solum uiuendo agimus, sed etiam celebrando significamus? 
		<parallelism id="1" part="1">humiles esse nos docuit humilitas Christi, quia impiis moriendo cessit</parallelism>
		: 
		<parallelism id="1" part="2">excelsos nos facit celsitudo Christi, quia pios resurgendo praecessit</parallelism>
		. 
		<parallelism id="2" part="1">si enim commortui sumus, ait apostolus, et conuiuemus</parallelism>
		: 
		<parallelism id="2" part="2">si toleramus, et conregnabimus</parallelism>
		. 
		<parallelism id="3" part="1">unum horum modo, tanquam eius propinquante passione</parallelism>
		; 
		<parallelism id="3" part="2">alterum post pascha, tanquam eius resurrectione completa</parallelism>
		, deuotione debita celebramus. tunc enim post dies huius humilitatis, etiam nostrae celsitudinis tempus, etsi nondum uidendo agere uacat; iam tamen praemeditando significare delectat. nunc itaque orationibus ingemiscamus instantius: tunc uberius exhilarabimur laudibus. 
	</section>
	<section id="2">
		sed orationibus nostris, quibus ad deum facilius uolando perueniant, eleemosynis et ieiuniis pennas pietatis addamus. hinc autem intelligit animus christianus, quantum remotus esse debet a fraude alienae rei; quando sentit simile esse fraudi, si superflua sua non tribuerit indigenti. dominus dicit: 
		<parallelism id="4" part="1">date et dabitur uobis</parallelism>
		; 
		<parallelism id="4" part="2">dimittite et dimittetur uobis</parallelism>
		. haec duo genera eleemosynarum, tribuendi et ignoscendi, clementer et feruenter operemur; qui nobis a domino ut bona tribuantur, et mala non retribuantur, oramus. date, inquit, et dabitur uobis. 
		<parallelism id="5" part="1">quid uerius</parallelism>
		, 
		<parallelism id="5" part="2">quid iustius</parallelism>
		; ut qui dare detrectat, se fraudet ipse, nec accipiat? si impudenter agricola quaerit messem, ubi se nouit non praemisisse semen; quanto impudentius quaerit deum diuitem dantem, qui hominem pauperem noluit exaudire poscentem? in paupere enim se pasci uoluit, qui non esurit. deum ergo nostrum 
		<parallelism id="6" part="1">egentem non spernamus in paupere</parallelism>
		, ut 
		<parallelism id="6" part="2">egentes satiemur in diuite</parallelism>
		. habemus egentes, et egemus: demus ergo, ut accipiamus. uerumtamen quid est quod damus? et pro isto exiguo, uisibili, temporali atque terreno, quid est quod accipere desideramus? quod oculus non uidit, nec auris audiuit, nec in cor hominis ascendit. nisi ipse promitteret, impudentiae fuisset dare ista, et accipere uelle illa: et nolle dare nec ista: quae tamen ista nec ipsa haberemus, nisi dante illo qui exhortatur ut demus. qua igitur fronte in utrisque speramus dantem, si in minimis contemnimus imperantem? 
		<parallelism id="7" part="1">dimittite, et dimittetur uobis</parallelism>
		. hoc est, 
		<parallelism id="7" part="2">ignoscite, et ignoscetur uobis</parallelism>
		. conseruus conseruo reconcilietur; ne iuste seruus a domino puniatur. in hoc genere eleemosynae, nullus est pauper. potest hoc facere ut in aeternum uiuat, etiam qui ad tempus non habet unde uiuat. gratis datur, dando cumulatur, quae non consumitur, nisi quando non erogatur. cuius ergo usque ad hos dies inimicitiae perdurarunt, confundantur atque finiantur. 
		<parallelism id="8" part="1">finiantur, ne finiant</parallelism>
		: 
		<parallelism id="8" part="2">non teneantur, ne teneant</parallelism>
		: 
		<parallelism id="8" part="3">perimantur per redemptorem, ne perimant retentorem</parallelism>
		. 
	</section>
	<section id="3">
		ieiunia uestra non sint talia, qualia propheta condemnat, dicens: non hoc ieiunium elegi, dicit dominus. 
		<parallelism id="9" part="1">arguit enim ieiunia litigiosorum: quaerit piorum</parallelism>
		. 
		<parallelism id="9" part="2">arguit opprimentes: quaerit relaxantes</parallelism>
		. 
		<parallelism id="9" part="3">arguit inimicantes: quaerit liberantes</parallelism>
		. inde enim per hos dies a rebus licitis desideria uestra frenatis, ne illicita committatis. nullis diebus se ingurgitet uino, nec adulterio, qui diebus istis temperat a coniugio. ita oratio nostra humilitate et caritate, 
		<parallelism id="10" part="1">ieiunando et dando</parallelism>
		, 
		<parallelism id="10" part="2">temperando et ignoscendo</parallelism>
		, 
		<parallelism id="11" part="1">bona tribuendo et mala non retribuendo</parallelism>
		, 
		<parallelism id="11" part="2">a malo declinando et bona faciendo</parallelism>
		, quaerit pacem, et consequitur eam. uolat enim talibus oratio pennis adminiculata uirtutum: et quo Christus pax nostra praecessit, facilius perfertur in caelum.
	</section>
</sermon>
