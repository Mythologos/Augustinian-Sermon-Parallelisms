<?xml version="1.0" ?>
<sermon id="205">
	<section id="1">
		obseruationem quadragesimae, solemni reditu praesentatam, hodierno die ingredimur: quo uobis solemniter etiam exhortatio nostra debetur; ut dei sermo per nostrum officium ministratus, ieiunaturos corpore, pascat in corde; ac sic interior homo cibo suo refectus, exterioris castigationem possit agere, et robustius sustinere. congruit enim nostrae deuotioni, ut qui domini crucifixi passionem iam propinquantem celebraturi sumus, reprimendarum carnalium uoluptatum crucem nobis ipsi etiam faciamus, sicut dicit apostolus: qui autem Iesu Christi sunt, carnem suam crucifixerunt cum passionibus et concupiscentiis. in hac quidem cruce, per totam istam uitam, quae in mediis tentationibus ducitur, perpetuo debet pendere christianus. non enim est in hac uita tempus euellendi clauos, de quibus in Psalmo dicitur: confige clauis a timore tuo carnes meas. 
		<parallelism id="1" part="1">carnes, sunt carnales concupiscentiae</parallelism>
		; 
		<parallelism id="1" part="2">claui, sunt praecepta iustitiae</parallelism>
		: his illas timor domini configit, qui nos illi acceptabilem hostiam crucifigit. unde item dicit apostolus: obsecro itaque uos, fratres, per miserationem dei, ut exhibeatis corpora uestra hostiam uiuam, sanctam, deo placentem. crux ergo ista, in qua dei seruus non solum non confunditur, sed etiam gloriatur dicens, mihi autem absit gloriari, nisi in cruce domini nostri Iesu Christi, per quem mihi mundus crucifixus est, et ego mundo: crux, inquam, ista non quadraginta dierum est, sed totius huius uitae, quae mystico numero quadraginta istorum significatur dierum: siue quod homo ducturus hanc uitam, sicut nonnulli asserunt, diebus quadraginta formatur in utero; siue quod euangelia quatuor cum denaria lege concordant, et quater deni istum numerum signant, nobisque in hac uita scripturas utrasque necessarias esse demonstrant; siue alia qualibet probabiliore causa, quam potest intellectus melior et luculentior inuenire. unde et Moyses et Elias et ipse dominus quadraginta diebus ieiunauerunt: ut insinuaretur nobis et 
		<parallelism id="2" part="1">in Moyse et in Elia et in ipso Christo</parallelism>
		, hoc est, 
		<parallelism id="2" part="2">in lege et prophetis et in ipso euangelio</parallelism>
		, id nobiscum agi, ne conformemur et haereamus huic saeculo, sed crucifigamus hominem ueterem, 
		<parallelism id="3" part="1">non in comessationibus et ebrietatibus</parallelism>
		, 
		<parallelism id="3" part="2">non in cubilibus et impudicitiis</parallelism>
		, 
		<parallelism id="3" part="3">non in contentione et aemulatione</parallelism>
		 agentes; sed induamus dominum Iesum; et carnis curam ne fecerimus in concupiscentiis. sic semper hic uiue, christiane: si terreno limo gressus non uis immergere, noli de ista cruce descendere. si autem hoc faciendum est per hanc totam uitam, quanto magis per istos quadragesimae dies, quibus non solum agitur, uerum etiam significatur haec uita? 
	</section>
	<section id="2">
		per alios ergo dies non grauentur corda uestra in crapula et ebrietate: per hos autem etiam ieiunate. per alios dies, adulteria, fornicationes, omnesque illicitas corruptelas nolite contingere: per hos autem etiam a coniugibus abstinete. quod uobis demitis ieiunando, eleemosynis addite praerogando. 
		<parallelism id="4" part="1">tempus quod reddendo coniugali debito occupabatur, supplicationibus impendatur</parallelism>
		. 
		<parallelism id="4" part="2">corpus quod carnalibus affectibus soluebatur, puris precibus prosternatur</parallelism>
		. 
		<parallelism id="4" part="3">manus quae amplexibus implicabantur, orationibus extendantur</parallelism>
		. uos autem qui etiam per alios dies ieiunatis, per hos augete quod facitis. qui per alios dies perpetua continentia crucifigitis corpus, per hos deo uestro crebrioribus et intentioribus inhaerete orationibus. omnes unanimes, omnes fideles fideliter, omnes in hac peregrinatione unius patriae desiderio suspirantes, et amore feruentes. donum dei, quod ipse non habet, nullus in altero inuideat, nullus irrideat. in spiritualibus bonis, 
		<parallelism id="5" part="1">tuum deputa, quod amas in fratre</parallelism>
		: 
		<parallelism id="5" part="2">suum deputet, quod amat in te</parallelism>
		. nemo sub abstinentiae specie, mutare affectet potius, quam resecare delicias; ut 
		<parallelism id="6" part="1">pretiosos cibos quaerat, quia carne non uescitur</parallelism>
		, et 
		<parallelism id="6" part="2">inusitatos liquores, quia uinum non bibit</parallelism>
		: ne per occasionem quasi domandae carnis, magis agat negotium uoluptatis. alimenta quidem mundis munda sunt omnia: sed in nullo est munda luxuria. 
	</section>
	<section id="3">
		prae ceteris, fratres, a litibus et discordiis ieiunate. mementote prophetam quibusdam exprobrantem atque clamantem: in diebus ieiunii uestri, inueniuntur uoluntates uestrae, quod omnes qui sub iugo uestro sunt stimulatis, et caeditis pugnis; auditur in clamore uox uestra, et cetera talia. quibus commemoratis adiunxit: non hoc ieiunium ego elegi, dicit dominus. si clamare uultis, illum frequentate clamorem, de quo scriptum est: uoce mea ad dominum clamaui. ille quippe 
		<parallelism id="7" part="1">non est litis, sed caritatis</parallelism>
		; 
		<parallelism id="7" part="2">nec carnis, sed cordis</parallelism>
		. non est talis ille, de quo dicitur: expectaui ut faceret iudicium, fecit autem iniquitatem; et non iustitiam, sed clamorem. 
		<parallelism id="8" part="1">dimittite, et dimittetur uobis</parallelism>
		; 
		<parallelism id="8" part="2">date, et dabitur uobis</parallelism>
		. hae sunt duae alae orationis, quibus uolat ad deum: si illud quod committitur, 
		<parallelism id="9" part="1">ignoscit delinquenti</parallelism>
		, et 
		<parallelism id="9" part="2">donat egenti</parallelism>
		.
	</section>
</sermon>
