<?xml version="1.0" ?>
<sermon id="217">
	<section id="1">
		dominus Iesus Christus, qui nos exaudit cum patre, orare pro nobis dignatus est patrem. quid est felicitate nostra certius, quando ille pro nobis orat, qui dat quod orat? est enim Christus homo et deus: orat ut homo, dat quod orat ut deus. quod autem tenere debetis, ideo totum patri assignat, quia pater non de illo est, sed ipse de patre est. fonti, unde deriuatus est, totum dat. sed et ipse fons natus de patre, ipse est fons uitae. ergo pater fons fontem genuit. genuit quidem fontem fons; sed generans fons et genitus fons unus est fons: quemadmodum generans deus et genitus deus unus est deus, de patre scilicet natus filius. 
		<parallelism id="1" part="1">pater non est filius</parallelism>
		, 
		<parallelism id="1" part="2">filius non est pater</parallelism>
		; 
		<parallelism id="2" part="1">pater non est de filio</parallelism>
		, 
		<parallelism id="2" part="2">filius de patre est</parallelism>
		; sed tamen pater et filius unum sunt propter unam substantiam, et unus est deus propter inseparabilem diuinitatem. proinde quod audistis eum dixisse haec est uita aeterna, ut cognoscant te solum uerum deum, et quem misisti Iesum Christum, uidete ne sic accipiatis, ut putetis 
		<parallelism id="3" part="1">patrem solum esse uerum deum</parallelism>
		, 
		<parallelism id="3" part="2">filium autem non esse uerum deum</parallelism>
		. habemus enim diuinum de hac re testimonium, manifeste dicente ipso Iohanne in epistola sua ut simus in uero filio eius Iesu Christo: ipse est enim uerus deus, et uita aeterna. tenete quia Christus uerus deus est, et uita aeterna. ergo cum auditis ut cognoscant te solum uerum deum, et quem misisti Iesum Christum, subaudire debetis, solum uerum deum: hoc est, ut te, et quem misisti Iesum Christum, cognoscant solum uerum deum. 
	</section>
	<section id="2">de hac quaestione absolutissime exiuimus. sed quid facimus de spiritu sancto? si enim de patre et Christo quod dictum est, ut cognoscant te solum deum uerum, et quem misisti Iesum Christum, hoc est, te et Iesum Christum cognoscant solum uerum deum: laboramus ut ostendamus, quomodo sit uerus deus et spiritus sanctus. non, quia tacitus est, praetermissus est spiritus sanctus. non est tantummodo patris spiritus, aut tantummodo filii: sed spiritus est patris et filii. quando ergo tacetur, nominatis ambobus, in eis intellegitur, qui est amborum. locutionem quamdam dicturus sum de scriptura, unde intellegatis quod dicimus. ait apostolus: nemo scit quae sunt hominis, nisi spiritus hominis qui in ipso est. quae sunt enim hominis? quae cogitat homo sicut homo: ibi enim est proprie homo, in cogitationibus suis. numquid spiritus tuus nouit cogitationes meas, aut spiritus meus nouit cogitationes tuas? nemo scit quae sunt hominis, nisi spiritus hominis qui in ipso est, apostolus dixit; et adiunxit: sic, quae dei sunt, nemo nisi spiritus dei. quomodo accipimus hoc? definita sententia est. si ergo ea quae dei sunt nemo scit nisi spiritus dei, ergo quae dei sunt nescit filius dei? absit a nobis sensus diabolicus, discedat a nobis. ergo nescit quae dei sunt uerbum dei? ergo nescit quae dei sunt unicus dei? nescit quae dei sunt, per quem facta sunt omnia? scit: et quis ita scit, nisi spiritus dei? quomodo ergo, ubi audis nemo scit quae sunt dei nisi spiritus dei, non inde separas filium; sic, quando audis ut cognoscant te, et quem misisti Iesum Christum, solum uerum deum, noli separare spiritum sanctum. </section>
	<section id="3">si solus uerus deus est, ait haeresis, nescio quae scitis; quia non est solus uerus deus nisi pater, cui dixit Christus: ut cognoscant te solum uerum deum. adde, et quem misisti Iesum Christum. nolo, inquit, addere. sed addidit ipse. sed ego, inquit, nolo addere. nec ego te audire. et tamen, qui definis patrem solum esse uerum deum, quid dicturus es de epistola Iohannis, ubi legitur de Christo ipse est uerus deus, et uita aeterna? postremo cui dictum est, uel de quo dictum est, qui facit mirabilia solus? de patre, an de filio, an de ambobus? si de patre, non ergo facit mirabilia filius. et ubi est, quod ipse dicit: sicut pater suscitat mortuos et uiuificat, sic et filius quos uult uiuificat? potestatis est eiusdem, eiusdem diuinitatis. si ergo facit mirabilia et filius, quomodo pater facit solus? si autem de ambobus dictum est, ergo pater et filius unus est deus. addite spiritum sanctum: addite, nolite separare, ne separemini. </section>
	<section id="4">adoremus deum, cuius sumus templa. non enim, fratres, si templum de lignis et lapidibus faceremus, possemus facere nisi deo. si pagani essemus, faceremus templa diis: nam diis falsis templa faceremus, sicut fecerunt infideles gentes alienae a deo. Salomon autem, quia propheta dei erat, templum fecit de lignis et lapidibus, sed tamen deo: deo, non idolo: deo, non angelo: deo, non soli, non lunae: deo, qui fecit caelum et terram: deo uiuo, qui fecit caelum et terram, et manet in caelis, templum fecit de terra; et non est dedignatus deus, immo iussit ut fieret. quare iussit ut templum sibi fieret? non habebat ubi maneret? audite sanctum Stephanum, quando passus est: Salomon, inquit, aedificauit ei domum, sed summus non in manufactis templis habitat. quare ergo uoluit templum facere, aut templum fieri? ut esset figura corporis Christi. templum illud umbra erat: uenit lux, et fugauit umbram. quaere modo templum quod fecit Salomon, et inuenis ruinam. quare templum illud ruina est? quia quod significabat iam factum est. et ipsum templum corpus domini ruit, sed resurrexit; et sic resurrexit, ut iam ruere omnino non possit. denique Iudaei cum dixissent illi quod signum facis, ut credamus tibi? ait illis: soluite templum hoc, et in triduo suscitabo illud. loquebatur autem illis in templo a Salomone constructo, et dicebat, soluite templum hoc: sed quid sit hoc non audiebant, quid sit hoc non intellegebant, de illo templo illum dicere putabant. denique responderunt illi: XLVI annis aedificatum est templum hoc, et tu triduo suscitabis illud? inde euangelista statim: hoc autem dicebat de templo corporis sui. templum ergo dei, corpus Christi. quid corpora nostra? membra Christi. audite ipsum apostolum: nescitis, quia corpora uestra membra sunt Christi? qui dixit, corpora uestra membra sunt Christi, quid ostendit, nisi quia corpora nostra et caput nostrum, quod est Christus, simul unum templum est dei? corpus Christi et corpora nostra templum dei confidamus, et erimus: nam si non crediderimus, nec erimus. ergo cum corpora nostra membra sint Christi, audite aliud quod dixit apostolus: nescitis, quia corpus uestrum templum in uobis est spiritus sancti, quem habetis a deo? ecce templum habet: et deus non est? si de lignis et lapidibus haberet, deus esset: si manufactum templum haberet, deus esset: et non est deus, qui templum habet de membris dei? adiungite ergo spiritum sanctum. deus est spiritus sanctus. unus est deus, pater et filius et spiritus sanctus. pater non est filius, filius non est pater, spiritus amborum nec pater nec filius: sed pater et filius et spiritus sanctus unus est deus. aedificamini in unitate, ne cadatis in separatione. </section>
	<section id="5">audistis quid pro nobis rogauit, immo quid se uelle dixit: pater, quos dedisti mihi, uolo. uolo, pater: quod uis facio, fac quod uolo. uolo. quid? ut ubi ego sum, et ipsi sint mecum. o domus beata. o patria secura. non habet hostem, non habet pestem: securi ibi uiuimus, migrare non quaerimus, tutiorem locum non inuenimus. quicquid hic elegeris in terra, ad timorem elegis, non ad securitatem. elege tibi locum, dum es in malo loco, id est, in hoc saeculo, in hac uita temptationibus plena, in hac mortalitate gemitibus et timoribus plena: dum es in malo loco, elege tibi locum, quo migres de malo loco. non poteris ad locum bonum migrare de loco malo, nisi bene feceris in loco malo. qualis locus est ille? ubi nemo esurit. ergo si uis habitare in loco bono, ubi nemo esurit, in isto saeculo frange panem tuum esurienti. quia in loco illo beato nemo est peregrinus, omnes in patria sua uiuunt: si ergo uis esse in loco bono, ubi inuenis peregrinum in loco malo non habentem quo intret, suscipe in domum tuam; praebe hospitium in loco malo, ut uenias ad locum ubi hospes esse non possis. in loco bono nemo indiget uestimento: frigus ibi non est, aestus ibi non sunt: ut quid tectum? ut quid indumentum? ubi non erit tectum, sed protectio, ecce et ibi inuenimus tectum: sub umbra alarum tuarum sperabo. ergo in hoc loco malo praebe non habenti tectum, ut sis in loco bono, ubi habeas tale tectum, ut non quaeras facere sarta tecta: quia non ibi stillat imber, ubi est perpetuus fons ueritatis. sed imber iste laetificat, non umectat; imber iste ipse est fons uitae. quid est, domine, apud te est fons uitae? et uerbum erat apud deum. </section>
	<section id="6">ergo, fratres, facite bene in loco malo, ut ueniatis ad locum bonum, de quo ait, qui nobis praeparat: uolo, ut ubi ego sum, et ipsi sint mecum. ascendit dominus Christus praeparare, ut nos ad paratum securi ueniamus. ipse se praeparat: in illo manete. parua tibi domus est Christus? iam nec passionem ipsius times: surrexit a mortuis, et non moritur, et mors ei ultra non dominabitur. locus malus, dies mali, saeculum hoc: sed bene faciamus in loco malo, et bene uiuamus in diebus malis. transit locus malus, et dies mali, et ueniet locus bonus aeternus, dies boni aeterni; et ipsi dies boni unus dies erunt. hic enim quare sunt mali dies? quia transit unus, ut ueniat alius: transit hodiernus, ut ueniat crastinus: transit hesternus, ut ueniret hodiernus. ubi nihil transit, unus est dies: et ipse dies Christus est. et pater dies est: sed pater dies de nullo die, filius dies ex die. cantate domino canticum nouum, cantate domino omnis terra. cantate domino, et benedicite nomen eius; bene nuntiate diem ex die salutare eius. Christus est dies. si non recognoscis, audi senem sapientem: si nondum sapis, quisquis es iuuenis, audi canos ueritatis. Symeon ille senex adtendit infantem dominum Christum qui portabatur a matre, et continebat caelum. adtendit paruum, cognouit magnum, et accepit in manus suas: quia responsum acceperat a deo, quod non esset uisurus mortem, nisi uidisset Christum domini. accepit illum in manus suas, et ait: nunc dimittes, domine, seruum tuum secundum uerbum tuum in pace, quia uiderunt oculi mei salutare tuum. ergo, bene nuntiate diem ex die salutare eius. sic enim dixit Symeon: uenit quem exspectabam; quid hic facio? suscepit eum, suscipiendus ab eo: portabat hominem Christum, portabatur a deo Christo. </section>
	<section id="7">ergo hoc tenete: regulam uobis do, ut non expauescatis, quando dicit aliquid filius, ubi uidetur maiorem patrem significare: aut ex persona hominis dicit, quia deus homine maior est; aut ex persona geniti dicit, in honorem eius a quo genitus est. plus non quaeratis: nam deus deum genuit, magnus aequalem genuit. si deus uerum deum non genuit, et magnus non aequalem genuit, monstrum genuit, non uerum filium. quia uero uerum filium genuit, hoc est quod ipse ille quem genuit.</section>
</sermon>
