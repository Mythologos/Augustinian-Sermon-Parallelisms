<?xml version="1.0" ?>
<sermon id="218">
	<section id="1">
		passio domini et saluatoris nostri Iesu Christi cuius sanguine delicta nostra deleta sunt 
		<parallelism id="1" part="1">sollemniter legitur</parallelism>
		, 
		<parallelism id="1" part="2">sollemniter celebratur</parallelism>
		, ut 
		<parallelism id="2" part="1">annua deuotione memoria nostra laetius innouetur</parallelism>
		 et 
		<parallelism id="2" part="2">ipsa frequentia populorum fides nostra clarius praedicetur</parallelism>
		. exigit ergo a nobis ipsa sollemnitas ut de passione domini uobis sermonem qualem donat ipse reddamus. et quidem quod ad salutem nostram et uitae huius transigendae utilitatem in his quae passus est ab inimicis dominus noster exemplum patientiae nobis praebere dignatus est, ut pro euangelica ueritate, si hoc ipse uoluerit, nihil tale perpeti recusemus. uerumtamen quia nec ipsa carne mortali aliquid ille necessitate, sed omnia uoluntate perpessus est, recte creditur etiam significare nobis aliquid uoluisse in singulis quibusque factis, quae circa eius passionem gesta atque conscripta sunt. 
	</section>
	<section id="2">
		ac primum quod traditus ut crucifigeretur crucem suam ipse portauit, continentiae signum dedit et demonstrauit praecedens, quid facere debeat qui eum sequi uoluerit. hoc etiam uerbo commonuit ubi ait: qui diligit me tollat crucem suam et sequatur me. 
		<parallelism id="3" part="1">tollit enim quodam modo crucem suam</parallelism>
		 qui 
		<parallelism id="3" part="2">regit mortalitatem suam</parallelism>
		. 
	</section>
	<section id="3">quod in loco Caluariae crucifixus est significauit in passione sua remissionem omnium peccatorum, de quibus in Psalmo dicitur: multiplicatae sunt iniquitates meae super capillos capitis mei. </section>
	<section id="4">quod duo cum illo ab utroque latere crucifixi sunt ostendit alios sibi dextros, alios sinistros esse futuros, dextros de quibus dicitur: beati qui persecutionem patiuntur propter iustitiam, sinistros autem de quibus dicitur: si tradidero corpus meum ut ardeam, caritatem autem non habeam, nihil mihi prodest. </section>
	<section id="5">quod titulus est positus super eius crucem, in quo scriptum erat: rex Iudaeorum, illud ostendit quia nec occidendo efficere potuerunt ut eum regem non haberent, qui eis manifestissima et eminentissima potestate secundum sua opera redditurus est. unde in Psalmo canitur: ego autem constitutus sum rex ab eo super Sion montem sanctum eius. </section>
	<section id="6">
		quod tribus linguis titulus conscriptus erat, Hebraea, Graeca et Latina, non solum Iudaeis, sed etiam gentibus eum regnaturum fuisse declaratum est. proinde in eodem Psalmo cum dixisset: ego autem constitutus sum rex ab eo super Sion montem sanctum eius, ubi scilicet Hebraea lingua regnauit, continuo tanquam Graecam Latinamque subiungens: dominus, inquit, dixit ad me: filius meus es tu, ego hodie genui te, postula a me et dabo tibi gentes hereditatem tuam et possessionem tuam terminos terrae. non quia Graeca et Latina solae sunt gentium linguae, sed quia ipsae maxime excellunt, 
		<parallelism id="4" part="1">Graeca propter studium litterarum</parallelism>
		, 
		<parallelism id="4" part="2">Latina propter imperium Romanorum</parallelism>
		. quamuis in his tribus linguis Christo subiuganda uniuersitas omnium gentium monstraretur, non tamen illic scriptum est et rex gentium, sed tantum modo Iudaeorum, ut commendaretur origo seminis in proprietate nominis. lex enim a Sion prodiit, ut dictum est, et uerbum domini ab Iherusalem. nam qui sunt qui dicunt in Psalmo: subiecit plebes nobis et gentes sub pedibus nostris, nisi de quibus apostolus dicit: si enim spiritalibus eorum communicauerunt gentes, debent et in carnalibus ministrare eis? an non uideamus apostolorum excellentissimae gratiae subiectas esse nationes aut ramos fractos debemus attendere, qui hodie Iudaei appellantur, an non potius audire illum Israhelitam ex genere Abraham de Saulo Paulum et ideo de paruo magnum, ammonentem et dicentem inserto oleastro: intellige. non tu radicem portas. sed radix te. rex ergo Iudaeorum Christus, sub cuius lene iugum etiam gentes missae sunt in salutem. quod eis maiore misericordia concessum est, hoc apertius ipse ostendit apostolus ubi ait: dico enim Christum ministrum fuisse circumcisionis propter ueritatem dei, ad confirmandas promissiones patrum, gentes autem super misericordiam glorificare deum. neque enim debitum erat panem filiorum tollere et mittere canibus, nisi canes humiliati ad colligendas micas quas de mensa dominorum suorum carpunt, per ipsam humilitatem exaltati atque homines facti, ad ipsam mensam mererentur accedere. 
	</section>
	<section id="7">quod suggesserunt principes Iudaeorum Pilato, ne absolute scriberet quod sit rex Iudaeorum, sed quod ipse regem se dixerit Iudaeorum, illi autem respondit: quod scripsi, scripsi, sicut principes Iudaeorum ramos illos fractos, ita Pilatus insertum figurabat oleastrum, quia homo erat ex gentibus scribens gentium confessionem, conuincens Iudaeorum negationem, quibus merito ipse dominus dixit: auferetur a uobis regnum et dabitur genti facienti iustitiam. nec ideo tamen non est ille rex Iudaeorum. radix enim portat oleastrum, non oleaster radicem. et quamuis illi rami per infidelitatem fracti sint, non ideo reppulit deus plebem suam quam praesciuit. nam et ego, ait, Israelita sum. et quamuis filii qui noluerunt filium dei regnare sibi, eant in tenebras exteriores, tamen multi ab oriente uenient et occidente et recumbent non cum Platone et Cicerone, sed cum Abraham, Isaac et Iacob in regno dei. Pilatus quippe regem Iudaeorum scripsit, non regem Graecorum aut Latinorum, quamuis gentibus regnaturum. et quod scripsit, scripsit neque infidelium suggestione mutauit quod tanto ante praedictum est in Psalmo: tituli inscriptionem ne corrumpas. omnes gentes credunt in regem Iudaeorum, omnibus gentibus regnat, sed tamen rex Iudaeorum. tantum ualuit illa radix, ut insertum oleastrum in se possit ipsa mutare, oleaster autem nomen oliuae non possit auferre. </section>
	<section id="8">quod in quattuor partes diuisa uestimenta eius milites abstulerunt, per quattuor orbis partes peragratura sacramenta eius significauerunt. </section>
	<section id="9">quod unam tunicam inconsutilem desuper textam sortiti sunt potius quam partiti, satis demonstratum est sacramenta uisibilia quamuis et ipsa indumenta sint Christi, posse tamen habere quoslibet haec siue bonos siue malos. sincerissimam uero fidem quae per dilectionem operatur unitatis integritatem, quae dilectio desuper diffusa est in cordibus nostris per spiritum sanctum qui datus est nobis, non pertinere ad quoslibet, sed occulta dei gratia tanquam sorte donari. unde Simoni qui baptismum habebat et istam non habebat a Petro dictum est: non est tibi sors neque pars in hac fide. </section>
	<section id="10">quod de cruce cognitam matrem dilecto discipulo commendauit, congruenter tunc humanum affectum, quando ut homo moriebatur ostendit. ista hora nondum uenerat, quando aquam in uinum conuersurus ut deus eidem matri dixerat: quid mihi et tibi est mulier? nondum uenit hora mea. non enim de Maria sumpserat quod habebat in diuinitate, sicut de Maria sumpserat quod pendebat in cruce. </section>
	<section id="11">quod dixit: sitio fidem quaerebat a suis. sed quia in propria uenit et sui eum non receperunt pro suauitate fidei acetum perfidiae dederunt, et hoc in spongia. uere spongiae comparandi, non solidi sed tumidi, non recto aditu confessionis aperti, sed insidiarum tortuosis anfractibus cauernosi. sane ille potus habebat et hyssopum, quae humilis herba radice firmissima petrae dicitur adhaerere. erant quippe in illo populo, quibus hoc facinus ad humiliandam paenitendo animam post abiciendum seruabatur. nouerat eos ipse qui hyssopum cum aceto accipiebat. nam pro eis et orauit sicut alius euangelista testatur, cum pendens in cruce dixit: pater, ignosce illis quia nesciunt quid faciunt. </section>
	<section id="12">quod ait: perfectum est, et inclinato capite reddidit spiritum, non necessitatem sed potestatem suae mortis ostendit, qui donec omnia quae pro illo prophetata erant perficerentur exspectans quia et hoc erat scriptum: et in siti mea potauerunt me aceto, tamquam potestatem habens ponendi animam suam, sicut ipse de se testatus est. tradidit spiritum per humilitatem, hoc est capite inclinato, recepturus eum per resurrectionem, capite sublimato. istam mortem et capitis inclinationem magnae potestatis fuisse Iacob ille patriarcha in Iudae benedictionem praenuntians: ascendisti, inquit, recumbens, dormisti sicut leo, per ascensionem crucem, per recumbationem capitis inclinationem, per dormitionem mortem, per leonem significans potestatem. </section>
	<section id="13">iam uero quod crura illis duobus confracta sunt, ei autem non, quia defunctus est, quare factum sit ipsum euangelium declarauit. oportebat enim ut isto etiam signo demonstraret in eius praenuntianda prophetia commendatum esse pascha Iudaeorum, ubi hoc praeceptum est, ut ouis ossa non frangerent. </section>
	<section id="14">quod latus lancea percussum in terra sanguinem et aquam manauit, proculdubio sacramenta sunt quibus formatur ecclesia, tamquam Eua facta de latere dormientis Adam, qui erat forma futuri. </section>
	<section id="15">quod Ioseph et Nicodemus eum sepeliunt, sicut nonnulli nomina interpretati sunt, Ioseph interpretatur auctus, Nicodemus autem, quia nomen est Graecum, pluribus notum est, quod ex uictoria et populo sit compositum, quia νιχος uictoria est, δεµος populus. quis est ergo moriendo auctus, nisi qui dixit: granum tritici si non moriatur, solum remanet; si autem moriatur multiplicatur? et quis etiam moriendo persecutorum populum uicit, nisi qui eos resurgendo iudicabit?</section>
</sermon>
