<?xml version="1.0" ?>
<sermon id="255">
	<section id="1">
		quoniam uoluit dominus, ut caritatem uestram in alleluia uideremus, de alleluia uobis uerbum debemus. non sim oneri, si commemoro quod nostis: quia et ipsum alleluia quotidie dicimus, et quotidie delectamur. nostis enim quia alleluia, Latine dicitur laudate deum: et in hoc uerbo 
		<parallelism id="1" part="1">consonantes ore</parallelism>
		 et 
		<parallelism id="1" part="2">consentientes corde</parallelism>
		, exhortamur nos inuicem ad laudandum deum. eum tantum homo securus laudat, qui non habet unde displiceat. et in hoc quidem tempore peregrinationis nostrae ad solatium uiatici dicimus alleluia; modo nobis alleluia canticum est uiatoris: tendimus autem per uiam laboriosam ad quietam patriam, ubi retractis omnibus actionibus nostris, non remanebit nisi alleluia. 
	</section>
	<section id="2">
		istam partem suauissimam sibi Maria elegerat, quae uacabat, discebat, laudabat: Martha uero soror eius, circa plurima fuerat occupata. equidem 
		<parallelism id="2" part="1">agebat rem necessariam, sed non permansuram</parallelism>
		: 
		<parallelism id="2" part="2">agebat rem uiae, nondum patriae</parallelism>
		: 
		<parallelism id="2" part="3">agebat rem peregrinationis, nondum possessionis</parallelism>
		. susceperat enim dominum, et eos qui cum illo erant. et dominus carnem habebat: et sicut pro nobis dignatus est carnem suscipere, ita dignatus est esurire et sitire. et ex eo quod dignatus est esurire et sitire, dignatus est pasci ab eis quos ipse ditauit: dignatus est suscipi, non inopia, sed gratia. agebat ergo Martha quod pertinebat ad necessitatem esurientium et sitientium: parabat conuersatione sollicita, quod manducaretur et biberetur a sanctis et ab ipso sancto sanctorum in domo eius. magnum opus, sed transitorium. numquid esurire et sitire semper erit? quando inhaerebimus purissimae illi et perfectissimae bonitati, non erit quare seruire necessitati. beati erimus, nullo indigentes; 
		<parallelism id="3" part="1">multum habentes</parallelism>
		, 
		<parallelism id="3" part="2">nihil quaerentes</parallelism>
		. et quid est quod habebimus, ut nihil quaeramus? dixi: quod creditis, postea uidebitis. quod ergo diximus, multum habentes et nihil quaerentes, id est, nullo indigentes; quid est ipsum quod habebimus? seruientibus sibi deus, 
		<parallelism id="4" part="1">colentibus eum</parallelism>
		, 
		<parallelism id="5" part="1">credentibus in eum</parallelism>
		, 
		<parallelism id="5" part="2">sperantibus in eum</parallelism>
		, 
		<parallelism id="4" part="2">amantibus eum</parallelism>
		 quid dabit? 
	</section>
	<section id="3">
		uidemus enim quanta det in hoc tempore 
		<parallelism id="6" part="1">diffidentibus de illo</parallelism>
		, 
		<parallelism id="6" part="2">desperantibus de illo</parallelism>
		, 
		<parallelism id="6" part="3">auersis ab illo</parallelism>
		, 
		<parallelism id="6" part="4">blasphemantibus illum</parallelism>
		; uidemus quanta dona largiatur. ab illo est enim primo sanitas: quae sic dulcis est, ut in fastidium nunquam ueniat. 
		<parallelism id="7" part="1">quando hanc habet, quid deest pauperi</parallelism>
		? 
		<parallelism id="7" part="2">quando istam non habet, quidquid habet quid prodest diuiti</parallelism>
		? ab illo est ergo, id est, 
		<parallelism id="8" part="1">a domino deo nostro quem colimus</parallelism>
		, 
		<parallelism id="8" part="2">a uero deo in quem credimus</parallelism>
		, 
		<parallelism id="9" part="1">et in quo speramus</parallelism>
		, 
		<parallelism id="9" part="2">et quem diligimus</parallelism>
		; ab illo est tanta res, sanitas. uidete tamen, cum sit magna res sanitas, quomodo eam det 
		<parallelism id="10" part="1">et bonis</parallelism>
		 
		<parallelism id="10" part="2">et malis</parallelism>
		, 
		<parallelism id="11" part="1">et blasphematoribus suis</parallelism>
		 
		<parallelism id="11" part="2">et laudatoribus suis</parallelism>
		. et quid dicam? utrique homines sunt. omni pecore melior est et malus homo. 
		<parallelism id="12" part="1">dat sanitatem etiam iumentis et draconibus</parallelism>
		, 
		<parallelism id="12" part="2">usque ad muscas et uermiculos donat sanitatem</parallelism>
		; et saluat omnia qui creauit omnia. ut ergo alia omittamus; quia nihil melius inuenimus quam est sanitas: non solum eam dat deus hominibus, sed et pecoribus, sicut dicit Psalmus: homines et iumenta saluos facies, domine; sicut multiplicata est misericordia tua, deus. sic enim es, quia deus es; ut bonitas tua non remaneat in summis, et deserat infima. peruenit ab angelis usque ad extrema et minuta animalia. peruenit enim a fine usque in finem pertendens fortiter sapientia, et disponit omnia suauiter: et in ipsa dispositione suauitatis eius, suauis est omnibus sanitas. 
	</section>
	<section id="4">
		cum ergo tantum bonum det 
		<parallelism id="13" part="1">et bonis et malis</parallelism>
		, 
		<parallelism id="13" part="2">et hominibus et iumentis</parallelism>
		; quid est, fratres mei, quod seruat bonis? iam enim dixerat, homines et iumenta saluos facies, domine; sicut multiplicata est misericordia tua, deus. et deinde adiunxit: filii autem hominum. qui sunt isti? quasi alii sunt homines, de quibus paulo ante dixerat, homines et iumenta saluos facies, domine; et alii filii hominum. 
		<parallelism id="14" part="1">aliud enim sunt homines quam filii hominum</parallelism>
		, et 
		<parallelism id="14" part="2">aliud sunt filii hominum quam homines</parallelism>
		? quid sibi ergo uult ista distinctio? nisi forte quia 
		<parallelism id="15" part="1">homines pertinent ad hominem</parallelism>
		, 
		<parallelism id="15" part="2">filii hominum ad filium hominis</parallelism>
		: 
		<parallelism id="16" part="1">homines, ad hominem</parallelism>
		; 
		<parallelism id="16" part="2">filii hominum, ad filium hominis</parallelism>
		. est enim quidam homo qui non fuit filius hominis. qui enim primus factus est, homo fuit, filius hominis non fuit. 
		<parallelism id="17" part="1">quid ergo nobis uenit per hominem</parallelism>
		, et 
		<parallelism id="17" part="2">quid nobis uenit per filium hominis</parallelism>
		? commemoro quod uenit per hominem, et apostoli uerba dico: per unum hominem peccatum intrauit in mundum, et per peccatum mors: et ita in omnes homines pertransiit, in quo omnes peccauerunt. ecce quod nobis propinauit homo, ecce quod de parente bibimus, et uix digerimus. si hoc per hominem, quid per filium hominis? proprio, inquit, filio non pepercit. si proprio filio non pepercit, sed pro nobis omnibus tradidit eum; quomodo non et cum illo omnia nobis donabit. item, sicut 
		<parallelism id="18" part="1">per inobedientiam unius hominis peccatores constituti sunt multi</parallelism>
		; sic et 
		<parallelism id="18" part="2">per obedientiam unius hominis, iusti constituentur multi</parallelism>
		. 
		<parallelism id="19" part="1">per illum ergo peccatum</parallelism>
		, 
		<parallelism id="19" part="2">per Christum iustitia</parallelism>
		. 
		<parallelism id="20" part="1">omnes ergo peccatores ad hominem pertinent</parallelism>
		: 
		<parallelism id="20" part="2">omnes iusti ad filium hominis</parallelism>
		. quid ergo miramini, 
		<parallelism id="21" part="1">quia peccatores</parallelism>
		, 
		<parallelism id="21" part="2">quia impii</parallelism>
		, 
		<parallelism id="21" part="3">quia iniqui</parallelism>
		, 
		<parallelism id="21" part="4">quia dei contemptores</parallelism>
		, a deo auersi, saeculi dilectores, 
		<parallelism id="22" part="1">amplectentes iniquitatem</parallelism>
		, 
		<parallelism id="22" part="2">odio habentes ueritatem</parallelism>
		, hoc est, homines pertinentes ad hominem; quid miramini, quia habent istam sanitatem, cum audiatis Psalmum, homines et iumenta saluos facies, domine? ne extollerent se ipsi homines, quia habent temporalem sanitatem, addita sunt illis iumenta. quid est ergo unde gaudes, homo? nonne tibi 
		<parallelism id="23" part="1">cum asino tuo</parallelism>
		 commune est, et 
		<parallelism id="23" part="2">cum gallina tua</parallelism>
		, cum quocumque animante in domo tua, cum istis passeribus? nonne tibi sanitas corporis cum his omnibus communis est? 
	</section>
	<section id="5">
		quaere ergo quod promissum est filiis hominum, et audi quod sequitur: filii autem hominum sub tegmine alarum tuarum sperabunt. interim sperabunt, quamdiu in uia sunt. filii autem hominum sub tegmine alarum tuarum sperabunt. spe enim salui facti sumus. hoc non pertinet ad homines et iumenta, sperare sub tegmine alarum dei. et ecce spes 
		<parallelism id="24" part="1">lactat nos</parallelism>
		, 
		<parallelism id="24" part="2">nutrit nos</parallelism>
		, 
		<parallelism id="24" part="3">confirmat nos</parallelism>
		, et in ista laboriosa uita consolatur nos; in ipsa spe cantamus alleluia. ecce spes quantum gaudium habet. res ipsa quid erit? quid erit quaeris? audi quod sequitur: inebriabuntur ab ubertate domus tuae. huius rei spes est. sitimus, esurimus, opus est ut satiemur: sed 
		<parallelism id="25" part="1">in uia fames</parallelism>
		, 
		<parallelism id="25" part="2">in patria satietas</parallelism>
		. quando satiabimur? satiabor cum manifestata fuerit gloria tua. modo autem 
		<parallelism id="26" part="1">gloria dei nostri</parallelism>
		, 
		<parallelism id="26" part="2">gloria Christi nostri</parallelism>
		 latet: et cum illo abscondita est et nostra. sed cum Christus apparuerit uita uestra, tunc et uos cum illo apparebitis in gloria. tunc erit alleluia in re: modo autem in spe. spes illam cantat, 
		<parallelism id="27" part="1">amor cantat modo</parallelism>
		, 
		<parallelism id="27" part="2">amor cantabit et tunc</parallelism>
		: sed 
		<parallelism id="28" part="1">modo cantat amor esuriens</parallelism>
		, 
		<parallelism id="28" part="2">tunc cantabit amor fruens</parallelism>
		. quid est enim alleluia, fratres mei? dixi uobis, laus dei est. ecce modo uerbum auditis, 
		<parallelism id="29" part="1">et in audiendo delectamini</parallelism>
		, 
		<parallelism id="29" part="2">et in delectatione laudatis</parallelism>
		. si 
		<parallelism id="30" part="1">rorem sic amatis</parallelism>
		, 
		<parallelism id="30" part="2">fontem ipsum quomodo amabitis</parallelism>
		? 
		<parallelism id="31" part="1">quod est enim stomacho ructanti ructatio</parallelism>
		, 
		<parallelism id="31" part="2">hoc est cordi saginato laudatio</parallelism>
		. 
		<parallelism id="32" part="1">si enim laudamus quod credimus</parallelism>
		, 
		<parallelism id="32" part="2">quomodo laudabimus cum uiderimus</parallelism>
		? ecce quod sibi Maria elegerat: sed significabat uitam illam, nondum tenebat. 
	</section>
	<section id="6">
		duae sunt uitae: 
		<parallelism id="33" part="1">una pertinens ad delectationem</parallelism>
		, 
		<parallelism id="33" part="2">altera pertinens ad necessitatem</parallelism>
		. 
		<parallelism id="34" part="1">quae ad necessitatem, laboriosa est</parallelism>
		: 
		<parallelism id="34" part="2">quae ad delectationem, uoluptuosa est</parallelism>
		. sed intra intro, noli foris quaerere delectationem: ne tumescas de illa, et per angustum intrare non possis. ecce quomodo Maria 
		<parallelism id="35" part="1">dominum uidebat in carne</parallelism>
		, et 
		<parallelism id="35" part="2">dominum audiebat per carnem</parallelism>
		, sicut audistis, cum epistola ad Hebraeos legeretur, quasi per uelum. nullum erit uelum, quando uidebimus facie ad faciem. Maria ergo sedebat, hoc est uacabat, et audiebat, et laudabat: Martha uero circa plurimum ministerium occupata erat. et dicit ei dominus, Martha Martha, circa multa es occupata: porro unum est necessarium. unum uerum: multa non erunt necessaria. antequam perueniamus ad unum, multis indigemus. unum nos extendat, ne multa distendant et abrumpant ab uno. ipsum unum dixit apostolus Paulus, quia nondum perceperat. ego, inquit, non me arbitror apprehendisse. unum autem, quae retro oblitus, in ea quae ante sunt extentus. non distentus, sed extentus. 
		<parallelism id="36" part="1">unum enim extendit, non distendit</parallelism>
		. 
		<parallelism id="36" part="2">multa distendunt, unum extendit</parallelism>
		. et quamdiu extendit? quamdiu hic sumus. cum uenerimus, colligit, non extendit. unum autem, quae retro oblitus, in ea quae ante sunt extentus, secundum intentionem. ecce extensionem: nunquam distensionem. secundum intentionem sequor, ad palmam supernae uocationis dei in Christo Iesu. ordo uerborum est: unum autem sequor. tunc ergo ueniemus, et uno perfruemur; sed ipsum unum omnia nobis erit. quid enim diximus, fratres, quando coepi loqui? quid est ipsum multum quod habebimus, quando non indigebimus? quid est multum quod habebimus? hoc proposueram dicere: quid nobis dabit deus, quod non dabit illis? tollatur impius, ne uideat claritatem dei. ergo claritatem suam nobis dabit deus, qua fruamur: unde tolletur impius, ne uideat claritatem dei. totum multum nostrum quod habebimus, ipse deus erit. auare, quid quaerebas accipere? quid quaerit a deo, cui non sufficit deus? 
	</section>
	<section id="7">
		sed quando dicitur, quia deum habebimus, et ipso solo contenti erimus, imo ipso solo sic delectabimur, ut nihil aliud requiramus; quia et in uno ipso fruemur, et in nobis inuicem ipso fruemur: - quid enim sumus, si deum non habemus? aut quid aliud in nobis quam deum debemus diligere, 
		<parallelism id="37" part="1">aut quia habemus</parallelism>
		, 
		<parallelism id="37" part="2">aut ut habeamus</parallelism>
		? - quando ergo dicitur quia cetera subtrahuntur, et solus deus erit quo delectemur; quasi angustatur anima, quae consueuit multis delectari; et dicit sibi anima carnalis, carni addicta, carnalibus cupiditatibus implicata, uisco malarum cupiditatum inuolutas pennas habens, ne uolet ad deum, dicit sibi: quid mihi erit, 
		<parallelism id="38" part="1">ubi non manducabo</parallelism>
		, 
		<parallelism id="38" part="2">ubi non bibam</parallelism>
		, 
		<parallelism id="38" part="3">ubi cum uxore mea non dormiam</parallelism>
		? quale mihi gaudium erit? hoc gaudium tuum de aegritudine est, non de sanitate. certe ipsa caro tua in hoc tempore aliquando aegrotat, aliquando sana est. intendite, ut aliquid dicam, unde capiatis, exemplum rei quam non possum dicere. sunt quaedam aegrotantium desideria: ardent desiderio aut 
		<parallelism id="39" part="1">alicuius fontis</parallelism>
		, aut 
		<parallelism id="39" part="2">alicuius pomi</parallelism>
		; et sic ardent, ut existiment quia si sani fuerint, frui debeant ipsis desideriis suis. 
		<parallelism id="40" part="1">uenit sanitas</parallelism>
		, et 
		<parallelism id="40" part="2">perit cupiditas</parallelism>
		. quod desiderabat, fastidit: quia hoc in illo febris quaerebat. et qualis est ista sanitas, in qua conualescit aegrotus? sanitas ista qua dicimur sani, quid est? sed tamen hinc capite exemplum. quia cum multa sint aegrotantium desideria, quae ista sanitas tollit; quomodo illa tollit ista sanitas, sic omnia tollit immortalitas: quia sanitas nostra immortalitas est. recolite apostolum, et uidete quid erit: oportet 
		<parallelism id="41" part="1">corruptibile hoc induere incorruptionem</parallelism>
		, et 
		<parallelism id="41" part="2">mortale hoc induere immortalitatem</parallelism>
		. et erimus aequales angelis dei. numquid illi miseri sunt, qui non epulantur? nonne ideo beatiores, quia istis non indigent? an uero quilibet diues aequabitur angelis? angeli uere diuites sunt. quid dicuntur diuitiae? facultates. angeli 
		<parallelism id="42" part="1">habent magnas facultates</parallelism>
		, qui 
		<parallelism id="42" part="2">habent magnas facilitates</parallelism>
		. audis cum laudatur diues: quantum 
		<parallelism id="43" part="1">magnus est</parallelism>
		, 
		<parallelism id="43" part="2">dominus est</parallelism>
		, 
		<parallelism id="43" part="3">diues est</parallelism>
		, 
		<parallelism id="43" part="4">potens est</parallelism>
		. quantum magnum ut eat quo uult, 
		<parallelism id="44" part="1">iumenta adsunt</parallelism>
		, 
		<parallelism id="44" part="2">sumptus adsunt</parallelism>
		, 
		<parallelism id="44" part="3">serui adsunt</parallelism>
		, 
		<parallelism id="44" part="4">ministeria adsunt</parallelism>
		. omnia ista habet diues: quo uult it, laborem non patitur. angelus ubi uoluerit, ibi erit: 
		<parallelism id="45" part="1">nec dicit, iunge</parallelism>
		; 
		<parallelism id="45" part="2">nec dicit, sterne</parallelism>
		; quod cum superbia dicunt diuites, et tumescere inde uolunt, quia habent quibus dicant, iunge et sterne. infelix, uerba ista sunt infirmitatis, non facultatis. non ergo indigebimus: et ideo beati erimus. pleni enim erimus, sed deo nostro: et omnia quae hic pro magno desideramus, ipse nobis erit. 
		<parallelism id="46" part="1">pro magno cibum hic quaeris</parallelism>
		: deus tibi cibus erit. 
		<parallelism id="46" part="2">amplexum carnis hic quaeris</parallelism>
		: mihi autem adhaerere deo, bonum est. 
		<parallelism id="46" part="3">diuitias hic quaeris</parallelism>
		: quomodo tibi deerunt omnia, quando illum habebis qui fecit omnia? et ut uerbis apostoli te faciam securum, de illa uita hoc dixit: ut sit deus omnia in omnibus.
	</section>
</sermon>
