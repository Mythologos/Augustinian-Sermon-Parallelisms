<?xml version="1.0" ?>
<sermon id="183">
	<section id="1">
		<parallelism id="1" part="1">uestrae caritatis exspectatio</parallelism>
		, 
		<parallelism id="1" part="2">mei debiti exactio</parallelism>
		 est. non dubito meminisse uos, quid in adiutorio domini de sancti Ioannis lectione promiserim. cum ergo audistis lectorem, credo uos cogitasse me debere esse debiti redditorem. magnam quippe quaestionem sermone in longum procedente distulimus, quomodo recte possit intelligi quod ait in epistola sua beatus Ioannes, non baptista, sed euangelista: omnis spiritus qui confitetur Iesum Christum in carne uenisse, ex deo est. uidemus enim multas haereses confiteri Christum in carne uenisse, et tamen non eas possumus dicere ex deo esse. negat Christum in carne uenisse Manichaeus. non est laborandum, neque uobis diutius suadendum, quod iste error non sit ex deo. sed Arianus confitetur Christum in carne uenisse, Eunomianus, Sabellianus, Photinianus. quid istis conuincendis quaerimus testes? quis tot numerat pestes? sed interim quae sunt notiora tractemus. multis quippe haereses illae, quas nominaui, ignotae sunt, et est ista ignorantia tutior. certe quod nouimus, 
		<parallelism id="2" part="1">Donatista confitetur Christum in carne uenisse: et tamen absit ut sit hic error ex deo</parallelism>
		. ut de recentioribus haereticis loquar, 
		<parallelism id="2" part="2">Pelagianista confitetur Christum in carne uenisse: tamen omnino non est hic error ex deo</parallelism>
		. 
	</section>
	<section id="2">proinde, carissimi, diligenter consideremus, quoniam non dubitamus ueram esse sententiam, omnis spiritus qui confitetur Iesum Christum in carne uenisse, ex deo est: conuincendi sunt isti quod non confiteantur Christum in carne uenisse. nam si eis istam concesserimus confessionem, ex deo illos esse fatebimur. quomodo uos ab eorum erroribus uel prohibemus, uel deterremus, uel aduersus eos scuto ueritatis defendimus? adiuuet nos dominus, quia et uestra exspectatio pro nobis oratio est, ut conuincantur isti quia non confitentur Christum in carne uenisse. </section>
	<section id="3">
		Arianus audit, et praedicat partum uirginis Mariae. confitetur ergo Christum in carne uenisse? non. quomodo probamus? si adiuuet dominus intelligentias uestras, facillime. quid est quod exigimus? utrum confiteatur Iesum Christum in carne uenisse. quomodo confiteri potest, in carne uenisse Iesum Christum, qui negat ipsum Christum? quis enim est Christus? beatum Petrum interrogemus. modo cum euangelium legeretur, audistis, cum quaesisset dominus ipse Iesus Christus, quem illum dicerent homines filium hominis; responderunt discipuli opiniones alienas, et dixerunt: 
		<parallelism id="3" part="1">alii Ioannem baptistam</parallelism>
		, 
		<parallelism id="3" part="2">alii Eliam</parallelism>
		, 
		<parallelism id="3" part="3">alii Ieremiam</parallelism>
		, aut unum ex prophetis. qui haec confitebantur uel confitentur, Iesum Christum plus quam hominem non nouerunt. si autem Iesum Christum plus quam hominem non nouerunt, Iesum Christum utique non nouerunt. si enim tantummodo homo est, et nihil amplius, non est ipse Iesus Christus. uos ergo, inquit, quem me esse dicitis? respondit Petrus, 
		<parallelism id="4" part="1">unus pro omnibus</parallelism>
		, quia 
		<parallelism id="4" part="2">unitas in omnibus</parallelism>
		: tu es Christus filius dei uiui. 
	</section>
	<section id="4">
		ecce habes 
		<parallelism id="5" part="1">confessionem ueram</parallelism>
		, 
		<parallelism id="5" part="2">confessionem plenam</parallelism>
		. iungere enim debes utrumque, 
		<parallelism id="6" part="1">quod de se Christus</parallelism>
		, et 
		<parallelism id="6" part="2">quod de Christo Petrus</parallelism>
		. 
		<parallelism id="7" part="1">quid de se Christus</parallelism>
		? quem me dicunt homines esse filium hominis? 
		<parallelism id="7" part="2">quid de Christo Petrus</parallelism>
		? tu es Christus filius dei uiui. utrumque coniunge, et uenit Christus in carne. 
		<parallelism id="8" part="1">hoc de se Christus quod minus est</parallelism>
		, 
		<parallelism id="8" part="2">hoc de Christo Petrus quod maius est</parallelism>
		. respondit 
		<parallelism id="9" part="1">de ueritate humilitas</parallelism>
		, et 
		<parallelism id="9" part="2">de humilitate ueritas</parallelism>
		: hoc est 
		<parallelism id="10" part="1">de ueritate dei humilitas</parallelism>
		, et 
		<parallelism id="10" part="2">de humilitate hominis ueritas</parallelism>
		. quem me dicunt homines esse, inquit, filium hominis? dico ego quod factus sum propter uos: dic tu, Petre, quis est qui fecit uos. qui ergo 
		<parallelism id="11" part="1">confitetur Iesum Christum in carne uenisse</parallelism>
		, profecto 
		<parallelism id="11" part="2">confitetur filium dei in carne uenisse</parallelism>
		. dicat nunc Arianus, utrum confiteatur Christum in carne uenisse. si 
		<parallelism id="12" part="1">filium dei confitetur in carne uenisse</parallelism>
		, 
		<parallelism id="12" part="2">Christum confitetur in carne uenisse</parallelism>
		. si filium dei negat Christum, nescit Christum: alium pro alio dicit, non ipsum dicit. quid est enim filius dei? quomodo quaerebamus, quid est Christus; et audiebamus, quod sit filius dei: quaeramus, quid est filius dei. ecce filius dei: in principio erat uerbum, et uerbum erat apud deum, et deus erat uerbum; hoc erat in principio apud deum. in principio erat uerbum. quid dicis, Ariane? in principio, sicut dicit Genesis, fecit deus caelum et terram; tu autem dicis, in principio fecit deus uerbum. factum enim dicis uerbum, creaturam dicis uerbum. tu ergo dicis, in principio fecit deus uerbum: sed euangelista dicit, in principio erat uerbum. et ideo in principio fecit deus caelum et terram, quia erat uerbum. omnia per ipsum facta sunt. factum dicis. si factum dicis, filium negas. 
	</section>
	<section id="5">
		filium enim quaerimus natura, non gratia; filium unicum, unigenitum, non adoptatum. 
		<parallelism id="13" part="1">talem filium quaerimus</parallelism>
		, 
		<parallelism id="13" part="2">tam uerum filium quaerimus</parallelism>
		, qui cum in forma dei esset, apostoli uerba sunt, propter rudes commemoro, ne mea uerba putentur: 
		<parallelism id="13" part="3">illum filium quaerimus</parallelism>
		, qui cum in forma dei esset, sicut dicit apostolus, non rapinam arbitratus est esse aequalis deo. non rapina, quia natura. 
		<parallelism id="14" part="1">natura erat</parallelism>
		, 
		<parallelism id="14" part="2">rapina non erat</parallelism>
		. non rapinam arbitratus est esse aequalis deo. non erat ei rapina, natura erat: sic erat ex aeternitate, sic erat coaeternus gignenti, sic erat aequalis patri, sic erat. semetipsum exinaniuit: ut confiteamur Iesum Christum in carne uenisse. semetipsum exinaniuit. quomodo? 
		<parallelism id="15" part="1">amittendo quod erat</parallelism>
		, an 
		<parallelism id="15" part="2">assumendo quod non erat</parallelism>
		? sequatur apostolus; audiamus: semetipsum exinaniuit, formam serui accipiens. sic se exinaniuit, formam serui accipiens, non formam dei amittens. 
		<parallelism id="16" part="1">forma serui accessit</parallelism>
		, non 
		<parallelism id="16" part="2">forma dei discessit</parallelism>
		. hoc est confiteri Christum in carne uenisse. Arianus autem qui 
		<parallelism id="17" part="1">non confitetur aequalem</parallelism>
		, 
		<parallelism id="17" part="2">non confitetur filium</parallelism>
		. si 
		<parallelism id="18" part="1">non confitetur filium</parallelism>
		, 
		<parallelism id="18" part="2">non confitetur Christum</parallelism>
		. qui non confitetur Christum, quomodo confitetur Christum in carne uenisse? 
	</section>
	<section id="6">
		sic et Eunomianus 
		<parallelism id="19" part="1">par eius</parallelism>
		, 
		<parallelism id="19" part="2">socius eius</parallelism>
		, non multum diuersus. etenim dicuntur Ariani confessi fuisse quia uel similis est patri filius; et si non aequalis dixerunt, sed similis, ille, nec similis. et iste ergo negat Christum. si enim Christus uerus patri aequalis est et similis, profecto 
		<parallelism id="20" part="1">qui negat aequalem, negat Christum</parallelism>
		; 
		<parallelism id="20" part="2">qui negat similem, negat Christum</parallelism>
		. qui ergo negat aequalem et similem, negat in carne uenisse Christum. quaero enim: uenit in carne Christus? respondet: uenit. et putamus quia confitetur. interrogo: quis Christus uenit in carne? aequalis patri, an inaequalis? respondet: inaequalis. inaequalem ergo patri dicis uenisse in carne: negas Christum in carne uenisse, quia Christus aequalis est patri. 
	</section>
	<section id="7">
		Sabellianum audi. ipse est filius, qui est et pater. 
		<parallelism id="21" part="1">hoc dicit</parallelism>
		, 
		<parallelism id="21" part="2">hinc pungit</parallelism>
		, 
		<parallelism id="21" part="3">hinc uenena diffundit</parallelism>
		. ipse est, inquit, pater. 
		<parallelism id="22" part="1">quando uult, filius est</parallelism>
		: 
		<parallelism id="22" part="2">quando uult, pater est</parallelism>
		. non est ipse Christus. et tu erras, si hunc Christum dicis in carne uenisse: quia iste Christus non est, negas Christum in carne uenisse. 
	</section>
	<section id="8">
		quid dicis, Photine? ait Photinus: Christus solum homo est, deus non est. 
		<parallelism id="23" part="1">formam serui confiteris</parallelism>
		, 
		<parallelism id="23" part="2">formam dei negas</parallelism>
		. et Christus 
		<parallelism id="24" part="1">in forma dei aequalis est patri</parallelism>
		, 
		<parallelism id="24" part="2">in forma serui consors est nobis</parallelism>
		. et tu negas Christum in carne uenisse. 
	</section>
	<section id="9">
		Donatista quid? Donatistae plurimi hoc confitentur de filio quod nos, quod aequalis sit patri filius, eiusdemque substantiae: alii uero eorum, eiusdem quidem substantiae confitentur, sed aequalem negant. quid opus est disputare de his qui negant aequalem? 
		<parallelism id="25" part="1">si enim negant aequalem, negant filium</parallelism>
		. 
		<parallelism id="25" part="2">si negant filium, negant Christum</parallelism>
		. si negant Christum, quomodo confitentur in carne uenisse Christum? 
	</section>
	<section id="10">
		de illis subtilior disputatio est, qui hoc confitentur quod nos, unigenitum filium aequalem patri, eiusdem substantiae, aeterno coaeternum; et tamen Donatistae sunt. dicamus eis: 
		<parallelism id="26" part="1">uerbis confitemini</parallelism>
		, 
		<parallelism id="26" part="2">factis negatis</parallelism>
		. aliquis enim negat factis. non omnis qui negat, uerbo negat. plane sunt homines qui factis negant. interrogemus apostolum: omnia inquit, munda mundis; immundis autem et infidelibus nihil est mundum, sed pollutae sunt eorum et mens et conscientia. confitentur enim deum se nosse, factis autem negant. quid est, negare factis? superbire, et schismata facere; non in deo, sed in homine gloriari. ita factis negatur Christus: unitatem quippe amat Christus. postremo ecce quomodo et ipsi Christum negant, ut apertius loquamur. nos eum dicimus Christum, de quo ait Ioannes baptista: qui habet sponsam, sponsus est. 
		<parallelism id="27" part="1">bonum coniugium</parallelism>
		, 
		<parallelism id="27" part="2">sanctae nuptiae</parallelism>
		. 
		<parallelism id="28" part="1">sponsus Christus</parallelism>
		, 
		<parallelism id="28" part="2">sponsa ecclesia</parallelism>
		. ab sponso cognoscimus sponsam. dicat nobis ipse sponsus, quam habet sponsam: dicat, ne fortassis erremus, et inuitati ad nuptias sancta uota turbemus: dicat, ostendat primo se ipsum sponsum. 
	</section>
	<section id="11">
		post resurrectionem ait discipulis suis: non sciebatis quia oportebat impleri omnia quae scripta sunt in lege Moysi et prophetis, et Psalmis de me? tunc, euangelista sequitur et dicit, tunc aperuit illis sensum, ut intelligerent scripturas, et dixit eis: quia sic oportebat Christum pati, et resurgere a mortuis tertio die. ecce sponsus, quem confessus est Petrus, hoc est filium dei uiui, oportebat ut pateretur, et tertio die resurgeret. et factum erat: 
		<parallelism id="29" part="1">impletum uidebant</parallelism>
		, 
		<parallelism id="29" part="2">caput tenebant</parallelism>
		, 
		<parallelism id="29" part="3">corpus quaerebant</parallelism>
		. 
		<parallelism id="30" part="1">quod est caput? ipse Christus</parallelism>
		: passus est, tertio die resurrexit: caput est ecclesiae. 
		<parallelism id="30" part="2">corpus quod est? ipsa ecclesia</parallelism>
		. 
		<parallelism id="31" part="1">uidebant ergo discipuli caput</parallelism>
		, 
		<parallelism id="31" part="2">corpus non uidebant</parallelism>
		. ergo eos corpus non uidentes, doceat caput. 
		<parallelism id="32" part="1">dic, domine Iesu</parallelism>
		; 
		<parallelism id="32" part="2">dic, sancte sponse</parallelism>
		, instrue nos 
		<parallelism id="33" part="1">de corpore tuo</parallelism>
		, 
		<parallelism id="33" part="2">de sponsa tua</parallelism>
		, 
		<parallelism id="33" part="3">de dilecta tua</parallelism>
		, 
		<parallelism id="33" part="4">de columba tua</parallelism>
		, quam dotasti sanguine tuo, dic: oportebat Christum pati, et resurgere a mortuis tertio die. ecce sponsus: dic de sponsa, imple tabulas matrimoniales. audite sponsam: et praedicari, inquit. hoc enim sequitur. oportebat Christum pati, et resurgere a mortuis tertio die, et praedicari in nomine eius poenitentiam et remissionem peccatorum per omnes gentes. ubi te abscondis? per omnes gentes, incipientibus ab Ierusalem. sic est factum. 
		<parallelism id="34" part="1">legimus promissum</parallelism>
		, 
		<parallelism id="34" part="2">uidemus impletum</parallelism>
		. 
		<parallelism id="35" part="1">ecce lux mea</parallelism>
		; 
		<parallelism id="35" part="2">ubi est obscuritas tua</parallelism>
		? ergo Christus sponsus est huius ecclesiae, quae praedicatur in omnes gentes, et pullulat et crescit usque ad fines terrae, incipientibus ab Ierusalem: 
		<parallelism id="36" part="1">huius sponsus est Christus</parallelism>
		. tu quid dicis? 
		<parallelism id="36" part="2">cuius sponsus est Christus</parallelism>
		? partis Donati? non est ipse, non est ipse. 
		<parallelism id="37" part="1">homo bone, non est ipse</parallelism>
		: imo 
		<parallelism id="37" part="2">homo male, non est ipse</parallelism>
		. ad nuptias uenimus, tabulas legamus, et non litigemus. ergo si tu dicis, Christus est sponsus partis Donati; ego tabulas lego, et inuenio esse Christum sponsum ecclesiae diffusae toto orbe terrarum. si dicis, ipse est, et non est ipse, negas Christum in carne uenisse. 
	</section>
	<section id="12">
		Pelagianista restat, non ex haeresibus omnibus, sed eis quas pro paruo tempore commemoraui. iam enim dixi, quis numerat tot pestes? quid dicis, Pelagianista? audite quid dicit. uidetur confiteri Christum in carne uenisse: sed discussus inuenitur negare. Christus enim in carne uenit, quae similitudo esset carnis peccati, non esset caro peccati. apostoli uerba sunt: misit deus filium suum in similitudinem carnis peccati. non in similitudinem carnis, quasi caro non esset caro; sed in similitudinem carnis peccati, quia caro erat, sed peccati caro non erat. iste autem Pelagius et ceteram carnem omnis infantis carni Christi conatur aequare. non est, carissimi. non pro magno commendaretur in Christo similitudo carnis peccati, nisi omnis cetera caro esset caro peccati. quid ergo prodest, quia dicis Christum in carne uenisse, et omnium infantium carni eum conaris aequare? et tibi hoc dico quod Donatistae: non est ipse. ecce uideo ecclesiam matrem testimonium reddentem ipsis uberibus suis. accurrunt matres cum paruulis filiis, ingerunt 
		<parallelism id="38" part="1">saluatori saluandos</parallelism>
		, 
		<parallelism id="38" part="2">non Pelagio damnandos</parallelism>
		. mater quaelibet mulier pietate currens cum paruulo filio dicit: baptizetur, ut saluetur. Pelagius contra: quid saluetur? non est quod in eo saluetur; nihil habet uitii, nihil ex traduce damnationis attraxit. si aequalis est Christo, quare quaerit Christum? ecce dico tibi: sponsus filius dei qui uenit in carne, 
		<parallelism id="39" part="1">saluator est et maiorum et minorum</parallelism>
		, 
		<parallelism id="39" part="2">saluator est et grandium et infantium</parallelism>
		, et ipse est Christus: tu autem dicis saluatorem Christum maiorum, non minorum: non est ipse. si non est ipse, negas et tu Christum in carne uenisse. 
	</section>
	<section id="13">
		et si discutiamus omnes haereses, inuenimus eas negare Christum in carne uenisse. omnes haeretici negant Christum in carne uenisse. 
		<parallelism id="40" part="1">quid miramini, si pagani negant Christum in carne uenisse</parallelism>
		? 
		<parallelism id="40" part="2">quid miramini, si Iudaei negant Christum in carne uenisse</parallelism>
		? 
		<parallelism id="40" part="3">quid miramini, si Manichaei apertissime negant Christum in carne uenisse</parallelism>
		? sed dico caritati uestrae, etiam omnes mali catholici uerbis confitentur Christum in carne uenisse; factis autem negant. nolite ergo esse tanquam de fide securi. adiungite fidei rectae uitam rectam, ut Christum confiteamini in carne uenisse, 
		<parallelism id="41" part="1">et uerbis uera dicendo</parallelism>
		, 
		<parallelism id="41" part="2">et factis bene uiuendo</parallelism>
		. nam si confiteamini uerbis, et factis negetis; fides talium malorum prope est fides daemoniorum. audite me, carissimi, audite me, ne sit uobis testis sudor hic meus; audite me. Iacobus apostolus cum de fide et operibus loqueretur aduersus eos, qui sibi putabant fidem sufficere, et opera bona habere nolebant, ait: tu credis quia unus est deus; bene facis: et daemones credunt, et contremiscunt. numquid ideo daemones ab aeterno igne liberabuntur, quia credunt, et contremiscunt. ecce modo quod audistis in euangelio, quod ait Petrus, tu es Christus filius dei uiui: legite, et inuenietis dixisse daemones, scimus qui sis, filius dei. 
		<parallelism id="42" part="1">Petrus tamen laudatur</parallelism>
		, 
		<parallelism id="42" part="2">daemon compescitur</parallelism>
		. una uox, facta diuersa. unde separantur istae duae confessiones? 
		<parallelism id="43" part="1">laudatur amor</parallelism>
		, 
		<parallelism id="43" part="2">damnatur timor</parallelism>
		. non enim amore dicebant hoc daemones, tu es filius dei. timore hoc dicebant, non amore. denique illi in confessione dicebant: quid nobis et tibi? Petrus autem: tecum sum usque ad mortem. 
	</section>
	<section id="14">
		sed et ipse Petrus unde, fratres mei, unde illi dicere ex amore, tu es Christus filius dei uiui? unde illi? itane de suo? absit. bene, quod ipsum euangelii capitulum utrumque demonstrat, quid Petrus de dei, quid de suo. utrumque ibi habes: lege, non est quod a me exspectes audire. commemoro euangelium: tu es Christus filius dei uiui. et dominus ad eum: beatus es, Simon Bar Iona. quare? de tuo beatus? non. quia caro et sanguis non reuelauit tibi: hoc enim es tu. non tibi reuelauit caro et sanguis; sed pater meus qui in caelis est. et sequitur, et dicit cetera quae commemorare longum est. paulo post dominus ibi, post haec uerba sua, quibus approbauit fidem Petri, eamque petram esse monstrauit, coepit ostendere discipulis suis, quia oportebat eum uenire Ierosolymam, et multa pati, et reprobari a senioribus et scribis et sacerdotibus, et occidi, et tertio die resurgere. ibi Petrus de suo expauit, et horruit mortem Christi, expauit aeger medicinam suam. absit a te, domine, inquit: propitius tibi esto, non fiat hoc. et ubi est, 
		<parallelism id="44" part="1">potestatem habeo ponendi animam meam</parallelism>
		, et 
		<parallelism id="44" part="2">potestatem habeo iterum sumendi eam</parallelism>
		? oblitus es, Petre? oblitus es, maiorem caritatem nemo habet, quam ut animam suam ponat quis pro amicis suis? oblitus es. obliuio illa de ipsius; trepidatio, horror et timor mortis, totum de Petri: imo 
		<parallelism id="45" part="1">de Simonis</parallelism>
		, non 
		<parallelism id="45" part="2">de Petri</parallelism>
		. et dominus: uade retro, satanas. beatus es, Simon Bar Iona: uade retro, satanas. beatus es, Simon Bar Iona; sed de dei. uade retro, satanas; unde? recolite unde beatus. iam dixi: quia non tibi reuelauit caro et sanguis; sed pater meus qui in caelis est. unde satanas? dicat dominus: neque enim sapis quae dei sunt, sed quae sunt hominum. 
	</section>
	<section id="15">sperate in dominum, et uerae fidei bona facta coniungite. confitemini Christum in carne uenisse, et credendo, et bene uiuendo, et utrumque ab illo acceptum tenete, ab illo augendum et perficiendum sperate. maledictus enim omnis qui spem suam ponit in homine. et bonum est homini ut qui gloriatur, in domino glorietur. conuersi ad dominum deum patrem omnipotentem, puro corde ei, quantum potest paruitas nostra, maximas atque ueras gratias agamus; precantes toto animo singularem mansuetudinem eius, ut preces nostras in beneplacito suo exaudire dignetur; inimicum quoque a nostris actibus et cogitationibus sua uirtute expellat, nobis multiplicet fidem, mentem gubernet, spirituales cogitationes concedat, et ad beatitudinem suam perducat: per Iesum Christum filium eius. amen.</section>
</sermon>
