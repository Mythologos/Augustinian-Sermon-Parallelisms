<?xml version="1.0" ?>
<sermon id="213">
	<section id="1">
		apostolus dicit: erit, omnis qui inuocauerit nomen domini saluus erit. ad istam salutem curritis, qui nomina uestra dedistis ad baptismum: salutem, non parui temporis, sed aeterni: salutem, quae non est nobis pecoribusque communis, neque hominibus bonis et malis. uidetis enim, et certum est omnibus nobis, quoniam salus praesentis temporis, pro qua obtinenda uel reparanda multum homines laborant, non soli homines habent, sed etiam pecora, magna et parua: a draconibus et elefantis usque ad muscas et uermiculos pertendit haec salus. deinde ipsi homines habent istam salutem, 
		<parallelism id="1" part="1">et qui inuocant deum</parallelism>
		 
		<parallelism id="1" part="2">et qui blasphemant deum</parallelism>
		; unde dicit sanctus Psalmus: homines et iumenta saluos facies domine, sicut multiplicata est misericordia tua deus; filii autem hominum sub tegmine alarum tuarum sperabunt. salus ergo ista per multiplicem misericordiam dei peruenit ad extrema animalia: filii autem hominum, qui pertinent ad filium hominis, sub tegmine alarum tuarum sperabunt. hoc facimus in hac uita: 
		<parallelism id="2" part="1">modo speramus</parallelism>
		, quod 
		<parallelism id="2" part="2">postea accipiamus</parallelism>
		. et quid promittit ipse Psalmus? inebriabuntur ab ubertate domus tuae, et torrente uoluptatis tuae potabis eos: quoniam apud te est fons uitae. fons uitae Christus est: ut modo de illo aliquid gustaremus, homo factus est; seruatur autem nobis eius ubertas, quae satiat angelos et omnia caelestia ministeria. sed hoc postea: modo autem, ut ad illud peruenire possimus, deum inuocemus ut salui simus, secundum apostolum qui dixit: omnis qui inuocauerit nomen domini, saluus erit. propheta hoc antea dixerat: sed Paulus apostolus dixit modo transisse tempus quando inpleatur quod scriptum est, omnis qui inuocauerit nomen domini, saluus erit. iam dixi qua salute, ne forte modo dicatis: quare et inuocantes nomen domini non salui sunt? saluus erit. deinde adiunxit ipse apostolus: 
		<parallelism id="3" part="1">quomodo autem inuocabunt, in quem non crediderunt</parallelism>
		? aut 
		<parallelism id="3" part="2">quomodo credunt, quem non audierunt</parallelism>
		? 
		<parallelism id="3" part="3">quomodo autem audient sine praedicante</parallelism>
		? aut 
		<parallelism id="3" part="4">quomodo praedicabunt, si non mittantur</parallelism>
		? sicut scriptum est: quam speciosi pedes 
		<parallelism id="4" part="1">euangelizantium pacem</parallelism>
		, 
		<parallelism id="4" part="2">euangelizantium bona</parallelism>
		. 
		<parallelism id="5" part="1">nemo ergo potest saluus esse, qui non inuocauerit</parallelism>
		: 
		<parallelism id="5" part="2">nemo potest inuocare, nisi primo crediderit</parallelism>
		. quia ergo iste ordo est, ut 
		<parallelism id="6" part="1">prius credatis</parallelism>
		, 
		<parallelism id="6" part="2">postea inuocetis</parallelism>
		, 
		<parallelism id="7" part="1">hodie accipitis symbolum fidei, in quo credatis</parallelism>
		; 
		<parallelism id="7" part="2">post octo autem dies orationem, in qua inuocetis</parallelism>
		. 
	</section>
	<section id="2">
		symbolum est ergo breuiter conplexa regula fidei, ut mentem instruat, nec oneret memoriam; paucis uerbis dicatur, unde multum adquiratur. symbolum ergo dicitur, in quo se agnoscant christiani: hoc est quod primum uobis breuiter pronuntiabo. deinde, quantum dominus donare dignatus fuerit, aperiam uobis; ut quod tenere uos uolo, et intellegere ualeatis. hoc est symbolum. et post symbolum: 
		<parallelism id="8" part="1">non est multum</parallelism>
		, et 
		<parallelism id="8" part="2">multum est</parallelism>
		; non opus est ut uerba numeretis, sed appendatis. credo in deum patrem omnipotentem. uide quam cito dicitur, et quantum ualet. 
		<parallelism id="9" part="1">deus est</parallelism>
		, et 
		<parallelism id="9" part="2">pater est</parallelism>
		: 
		<parallelism id="10" part="1">deus potestate</parallelism>
		, 
		<parallelism id="10" part="2">pater bonitate</parallelism>
		. quam felices sumus, qui deum nostrum patrem inuenimus. credamus ergo in eum, et omnia nobis de ipsius misericordia promittamus, quia omnipotens est: ideo in deum patrem omnipotentem credimus. nemo dicat: non mihi potest dimittere peccata. quomodo non potest omnipotens? sed dicis: ego multum peccaui. et ego dico: sed ille omnipotens est. et tu: ego talia peccata commisi, unde liberari et mundari non possum. respondeo: sed ille omnipotens est. uidete quid ei cantetis in Psalmo: benedic, inquit, anima mea domino, et noli obliuisci omnes retributiones eius, qui propitius fit omnibus iniquitatibus tuis, qui sanat omnes languores tuos. ad hoc nobis est eius omnipotentia necessaria. nam uniuersae creaturae ad hoc erat necessaria, ut crearetur: 
		<parallelism id="11" part="1">omnipotens est ad facienda maiora et minora</parallelism>
		, 
		<parallelism id="11" part="2">omnipotens est ad caelestia et terrestria</parallelism>
		, 
		<parallelism id="11" part="3">omnipotens est ad facienda inmortalia et mortalia</parallelism>
		, 
		<parallelism id="11" part="4">omnipotens est ad facienda spiritalia et corporalia</parallelism>
		, 
		<parallelism id="11" part="5">omnipotens est ad facienda uisibilia et inuisibilia</parallelism>
		, 
		<parallelism id="12" part="1">magnus in magnis</parallelism>
		, nec 
		<parallelism id="12" part="2">paruus in minimis</parallelism>
		; 
		<parallelism id="11" part="6">postremo omnipotens est ad facienda omnia quae facere uoluerit</parallelism>
		. nam ego dico quanta non possit: 
		<parallelism id="13" part="1">non potest mori</parallelism>
		, 
		<parallelism id="13" part="2">non potest peccare</parallelism>
		, 
		<parallelism id="13" part="3">non potest mentiri</parallelism>
		, 
		<parallelism id="13" part="4">non potest falli</parallelism>
		; tanta non potest, quae si posset, non esset omnipotens. credite ergo in eum, et confitemini: 
		<parallelism id="14" part="1">corde enim creditur ad iustitiam</parallelism>
		, 
		<parallelism id="14" part="2">ore autem confessio fit ad salutem</parallelism>
		. ideo cum credideritis, oportet ut confiteamini, quando symbolum redditis. accipite modo quod teneatis, et postea reddatis, et numquam obliuiscamini. 
	</section>
	<section id="3">
		post hoc quid? et in Iesum Christum. credo, dicis, in deum patrem omnipotentem, et in Iesum Christum filium eius unicum, dominum nostrum. 
		<parallelism id="15" part="1">si filium unicum, ergo patri aequalem</parallelism>
		: 
		<parallelism id="16" part="1">si filium unicum, ergo eiusdem substantiae cuius est pater</parallelism>
		: 
		<parallelism id="16" part="2">si filium unicum, ergo eius omnipotentiae cuius est pater</parallelism>
		: 
		<parallelism id="15" part="2">si filium unicum, ergo patri coaeternum</parallelism>
		. hoc 
		<parallelism id="17" part="1">in se</parallelism>
		, et 
		<parallelism id="17" part="2">apud se</parallelism>
		, et 
		<parallelism id="17" part="3">apud patrem</parallelism>
		. 
		<parallelism id="18" part="1">propter nos quid</parallelism>
		? 
		<parallelism id="18" part="2">ad nos quid</parallelism>
		? qui natus est de spiritu sancto et uirgine Maria. ecce qua uenit, quis, ad quos: per uirginem Mariam, in qua operatus est spiritus sanctus, non homo maritus; qui 
		<parallelism id="19" part="1">fecundauit castam</parallelism>
		, et 
		<parallelism id="19" part="2">seruauit intactam</parallelism>
		. sic ergo carne indutus est dominus Christus, sic factus est homo qui fecit hominem: 
		<parallelism id="20" part="1">assumendo quod non erat</parallelism>
		, 
		<parallelism id="20" part="2">non perdendo quod erat</parallelism>
		. uerbum enim caro factum est, et habitauit in nobis. non uerbum in carnem uersum est, sed uerbum manens carne accepta, inuisibilis semper, factus est uisibilis quando uoluit, et habitauit in nobis. quid est, in nobis? in hominibus, factus unus ex hominum numero: unus et unicus, unicus patri. nobis quid? 
		<parallelism id="21" part="1">et nobis unicus saluator, nemo enim praeter ipsum saluator noster</parallelism>
		; 
		<parallelism id="21" part="2">et nobis unicus redemptor, nemo enim praeter ipsum redemptor noster</parallelism>
		: 
		<parallelism id="22" part="1">non auro</parallelism>
		, 
		<parallelism id="22" part="2">non argento</parallelism>
		, sed sanguine suo. 
	</section>
	<section id="4">
		ergo ipsa, ubi empti sumus, eius commercia uideamus. cum enim dictum esset in symbolo, natus de spiritu sancto et uirgine Maria, iam quid pro nobis passus est? sequitur: sub Pontio Pilato crucifixus et sepultus. quid? 
		<parallelism id="23" part="1">filius dei unicus dominus noster crucifixus</parallelism>
		? 
		<parallelism id="23" part="2">filius dei unicus dominus noster sepultus</parallelism>
		? homo crucifixus est: 
		<parallelism id="24" part="1">deus non est mutatus</parallelism>
		, 
		<parallelism id="24" part="2">deus non est occisus</parallelism>
		; et tamen secundum hominem occisus: si enim cognouissent, ait apostolus numquam dominum gloriae crucifixissent. et dominum gloriae ostendit, et crucifixum confessus est: quia si quis etiam tuam tunicam illaesa carne tua conscindat, tibi facit iniuriam, nec sic clamas pro ueste tua, ut dicas, conscidisti tunicam meam, sed, 
		<parallelism id="25" part="1">conscidisti me</parallelism>
		, 
		<parallelism id="25" part="2">dissipasti me</parallelism>
		, fila de me fecisti. loqueris ista integer, et uerum dicis, et de carne tua nihil detraxit qui laesit. sic et dominus Christus crucifixus est. 
		<parallelism id="26" part="1">dominus est</parallelism>
		, 
		<parallelism id="26" part="2">unicus patri est</parallelism>
		, 
		<parallelism id="26" part="3">saluator noster est</parallelism>
		, 
		<parallelism id="26" part="4">dominus gloriae est</parallelism>
		: tamen crucifixus est, sed in carne, et sepultus in sola carne. nam ubi sepultus est, et quando sepultus est, tunc ibi nec anima fuit, sola caro in sepulcro iacebat: et tamen confiteris Iesum Christum filium eius unicum dominum nostrum, qui 
		<parallelism id="27" part="1">natus est de spiritu sancto et uirgine Maria. quis? Iesus Christus, unicus filius dei, dominus noster</parallelism>
		. 
		<parallelism id="27" part="2">sub Pontio Pilato crucifixus. quis? Iesus Christus, unicus dei filius, dominus noster</parallelism>
		. 
		<parallelism id="27" part="3">et sepultus. quis? Iesus Christus, unicus dei filius, dominus noster</parallelism>
		. sola caro iacet, et tu dicis, dominus noster? dico, plane dico: quia uestem intueor, et uestitum adoro. caro illa illius uestimentum fuit: quia cum in forma dei esset, non rapinam arbitratus est esse aequalis deo, sed semet ipsum exinaniuit, 
		<parallelism id="28" part="1">formam serui accipiens</parallelism>
		, non 
		<parallelism id="28" part="2">formam dei amittens</parallelism>
		, in similitudine hominum factus, et habitu inuentus ut homo. 
	</section>
	<section id="5">
		non contemnamus solam carnem: quando iacuit, tunc nos emit. quare nos emit? quia non semper iacuit: tertia enim die resurrexit a mortuis. hoc sequitur in symbolo; cum confessi fuerimus eius passionem, confitemur et resurrectionem. 
		<parallelism id="29" part="1">in passione quid egit? docuit quid toleremus</parallelism>
		. 
		<parallelism id="29" part="2">in resurrectione quid egit? ostendit quid speremus</parallelism>
		. 
		<parallelism id="30" part="1">hic opus</parallelism>
		, 
		<parallelism id="30" part="2">ibi merces</parallelism>
		: 
		<parallelism id="31" part="1">opus in passione</parallelism>
		, 
		<parallelism id="31" part="2">merces in resurrectione</parallelism>
		. nec, quia resurrexit a mortuis, hic remansit: sed quid sequitur? ascendit in caelum. et modo ubi est? sedet ad dexteram patris. intellege dexteram, ne quaeras ibi sinistram: 
		<parallelism id="32" part="1">dextera dei dicitur aeterna felicitas</parallelism>
		; 
		<parallelism id="32" part="2">dextera dei dicitur ineffabilis, inaestimabilis, inconprehensibilis beatitudo atque prosperitas</parallelism>
		. haec est dextera dei, ibi sedet. quid est, 
		<parallelism id="33" part="1">ibi sedet</parallelism>
		? 
		<parallelism id="33" part="2">ibi habitat</parallelism>
		: sedes enim dicuntur, ubi quisque habitat. non enim, quando illum uidit Stephanus sanctus, mentiebatur qui dicebat sedet ad dexteram patris. quomodo enim dicit Stephanus? ecce ego uideo caelum apertum, et filium hominis stantem ad dexteram dei. quia ille uidit stantem, mentiebatur forte qui dicebat tunc sedet ad dexteram patris? sedet, ergo dictum est: manet, habitat. quomodo? quomodo tu. quo statu? quis dicet? 
		<parallelism id="34" part="1">dicamus quod docuit</parallelism>
		, 
		<parallelism id="34" part="2">dicamus quod nouimus</parallelism>
		. 
	</section>
	<section id="6">
		quid? inde uenturus iudicaturus uiuos et mortuos. confiteamur saluatorem, ne timeamus iudicem: qui enim modo in eum credit, et praecepta eius facit, et diligit eum, non timebit, quando ueniet iudicare uiuos et mortuos; non solum non timebit, sed ut ueniat optabit. quid enim nobis felicius, quam 
		<parallelism id="35" part="1">quando uenit quem desideramus</parallelism>
		, 
		<parallelism id="35" part="2">quando uenit quem amamus</parallelism>
		? sed timeamus, quia iudex noster erit: ipse tunc erit iudex noster, qui modo est aduocatus noster. audi Iohannem: si dixerimus quia peccatum non habemus, nos ipsos seducimus, et ueritas in nobis non est; si autem confessi fuerimus peccata nostra, dixit, fidelis est et iustus, qui dimittat nobis peccata, et mundet nos ab omni iniquitate. haec scripsi uobis, ut non peccetis: et si quis peccauerit, aduocatum habemus ad patrem Iesum Christum iustum; et ipse est exoratio peccatorum nostrorum. si haberes causam apud aliquem iudicem agendam, et instrueres aduocatum, esses susceptus ab aduocato, ageret causam tuam sicut posset; et si non illam finisset, et audires illum iudicem uenturum, quantum gauderes, quia ipse potuit esse iudex tuus, qui fuit paulo ante aduocatus tuus? et modo 
		<parallelism id="36" part="1">ipse pro nobis orat</parallelism>
		, 
		<parallelism id="36" part="2">ipse pro nobis interpellat</parallelism>
		; 
		<parallelism id="37" part="1">aduocatum eum habemus</parallelism>
		, et 
		<parallelism id="37" part="2">iudicem timemus</parallelism>
		? immo, quia aduocatum praemisimus, securi iudicem uenturum speremus. 
	</section>
	<section id="7">
		transitum est in symbolo quod pertinet ad Iesum Christum, filium dei unicum, dominum nostrum; sequitur et in spiritum sanctum, ut conpleatur trinitas, pater et filius et spiritus sanctus. sed de filio multa sunt dicta, quia filius suscepit hominem: filius uerbum caro factum est, 
		<parallelism id="38" part="1">non pater</parallelism>
		, 
		<parallelism id="38" part="2">non spiritus sanctus</parallelism>
		. sed carnem filii tota trinitas fecit: inseparabilia enim sunt opera trinitatis. sic ergo accipite spiritum sanctum, ut non credatis 
		<parallelism id="39" part="1">minorem esse quam filium</parallelism>
		, aut 
		<parallelism id="39" part="2">minorem esse quam patrem</parallelism>
		. pater enim et filius et spiritus sanctus, 
		<parallelism id="40" part="1">tota trinitas</parallelism>
		, 
		<parallelism id="40" part="2">unus deus</parallelism>
		: nihil ibi distat, 
		<parallelism id="41" part="1">nihil uarium</parallelism>
		, 
		<parallelism id="41" part="2">nihil defectiuum</parallelism>
		, 
		<parallelism id="41" part="3">nihil alteri contrarium</parallelism>
		; aequale semper, inuisibile et incommutabile, pater et filius et spiritus sanctus. liberet nos trinitas a multitudine peccatorum. 
	</section>
	<section id="8">
		iam quod sequitur ad nos pertinet. in sanctam ecclesiam. sancta ecclesia nos sumus: sed non sic dixi nos, quasi ecce qui hic sumus, qui me modo audistis. quotquot hic sumus deo propitio christiani fideles 
		<parallelism id="42" part="1">in hac ecclesia</parallelism>
		, id est 
		<parallelism id="42" part="2">in ista ciuitate</parallelism>
		, 
		<parallelism id="43" part="1">quotquot sunt in ista regione</parallelism>
		, 
		<parallelism id="43" part="2">quotquot sunt in ista prouincia</parallelism>
		, 
		<parallelism id="43" part="3">quotquot sunt et trans mare</parallelism>
		, 
		<parallelism id="43" part="4">quotquot sunt in toto orbe terrarum</parallelism>
		 - quoniam a solis ortu usque ad occasum laudatur nomen domini; sic se habet ecclesia catholica, 
		<parallelism id="44" part="1">mater nostra uera</parallelism>
		, 
		<parallelism id="44" part="2">uera illius sponsi coniunx</parallelism>
		. honoremus eam, quia tanti domini matrona, est; et quid dicam? magna est sponso et singularis dignatio: 
		<parallelism id="45" part="1">meretricem inuenit</parallelism>
		, 
		<parallelism id="45" part="2">uirginem fecit</parallelism>
		. quia meretrix fuit non debet negare, ne obliuiscatur misericordiam liberantis. quomodo non erat meretrix, quando post idola et daemonia fornicabatur? fornicatio cordis in omnibus fuit: 
		<parallelism id="46" part="1">in paucis carnis</parallelism>
		, 
		<parallelism id="46" part="2">in omnibus cordis</parallelism>
		. et uenit, et uirginem fecit: ecclesiam uirginem fecit. in fide uirgo est: in carne paucas habet uirgines sanctimoniales: in fide omnes uirgines debet habere, et feminas et uiros; ibi enim debet esse castitas et puritas et sanctitas. nam uultis nosse quam uirgo sit? 
		<parallelism id="47" part="1">apostolum Paulum audite</parallelism>
		, 
		<parallelism id="47" part="2">amicum sponsi audite</parallelism>
		, zelantem sponso, non sibi. aptaui uos, inquit, uni uiro. ecclesiae dicebat: et cui ecclesiae? quocumque litterae illae peruenire potuerunt: aptaui uos uni uiro uirginem castam exhibere Christo. timeo autem, dixit, ne sicut serpens Euam decepit astutia sua, sic uestrae mentes corrumpantur a castitate, quae est in Christo. ubi times corrumpi, ibi uirgo es. timeo, dixit, ne sicut serpens Euam seduxit astutia sua. serpens ille numquid corporaliter concubuit cum Eua? et tamen uirginitatem cordis eius extinxit. hoc timeo, dixit, ne corrumpantur mentes uestrae a castitate, quae est in Christo. uirgo est ergo ecclesia. 
		<parallelism id="48" part="1">uirgo est</parallelism>
		, 
		<parallelism id="48" part="2">uirgo sit</parallelism>
		: 
		<parallelism id="49" part="1">caueat seductorem</parallelism>
		, ne 
		<parallelism id="49" part="2">inueniat corruptorem</parallelism>
		. uirgo est ecclesia. dicturus es mihi forte: si uirgo est, quomodo parit filios? aut si non parit filios, quomodo dedimus nomina nostra, ut de eius uisceribus nasceremur? respondeo: 
		<parallelism id="50" part="1">et uirgo est</parallelism>
		, 
		<parallelism id="50" part="2">et parit</parallelism>
		: Mariam imitatur, quae dominum peperit. 
		<parallelism id="51" part="1">numquid non uirgo sancta Maria et peperit, et uirgo permansit</parallelism>
		? 
		<parallelism id="51" part="2">sic et ecclesia et parit, et uirgo est</parallelism>
		; et si consideres, Christum parit: quia membra eius sunt, qui baptizantur. uos estis, inquit apostolus, corpus Christi et membra. si ergo membra Christi parit, Mariae simillima est. 
	</section>
	<section id="9">
		in remissionem peccatorum. haec in ecclesia si non esset, nulla spes esset: remissio peccatorum si in ecclesia non esset, nulla futurae uitae et liberationis aeternae spes esset. gratias agimus deo, qui ecclesiae suae dedit hoc donum. ecce uenturi estis ad fontem sanctum: 
		<parallelism id="52" part="1">diluemini baptismo salutari</parallelism>
		, 
		<parallelism id="52" part="2">lauacro regenerationis renouabimini</parallelism>
		; eritis sine ullo peccato, ascendentes de illo lauacro. omnia quae uos praeterita persequebantur, ibi delebuntur. Aegyptiis insequentibus Israhelitas similia erunt uestra peccata; persequentibus, sed usque ad mare rubrum. quid est, usque ad mare rubrum? usque ad fontem Christi cruce et sanguine consecratum. quod enim rubrum est, rubet. non uides, quomodo rubeat pars Christi? interroga oculos fidei: 
		<parallelism id="53" part="1">si crucem uides, attende et cruorem</parallelism>
		: 
		<parallelism id="53" part="2">si uides quod pendet, attende quod fudit</parallelism>
		. lancea perforatum est latus Christi, et manauit pretium nostrum. ideo signo Christi signatur baptismus, id est, aqua ubi tinguimini, et quasi in mari rubro transitis. peccata uestra hostes uestri sunt: sequuntur, sed usque ad mare. cum uos intraueritis, euadetis, illa delebuntur; quomodo euadentibus per siccum Israhelitis aqua cooperuit Aegyptios. et quid dixit scriptura? unus ex eis non remansit. 
		<parallelism id="54" part="1">peccasti multa, peccasti pauca</parallelism>
		: 
		<parallelism id="54" part="2">peccasti magna, peccasti parua</parallelism>
		; quid ad unus ex eis non remansit? sed quoniam uiuituri sumus in isto saeculo, ubi quis non uiuit sine peccato, ideo remissio peccatorum non est in sola ablutione sacri baptismatis, sed etiam in oratione dominica et cottidiana, quam post octo dies accepturi estis. in illa inuenietis quasi cottidianum baptismum uestrum; ut agatis deo gratias, qui donauit hoc munus ecclesiae suae, quod confitemur in symbolo: ut cum dixerimus sanctam ecclesiam, adiungamus remissionem peccatorum. 
	</section>
	<section id="10">
		post haec, carnis resurrectionem. iste iam finis est: sed finis sine fine erit resurrectio carnis; sed erit postea 
		<parallelism id="55" part="1">nulla mors carnis</parallelism>
		, 
		<parallelism id="55" part="2">nullus dolor carnis</parallelism>
		, 
		<parallelism id="55" part="3">nullae angustiae carnis</parallelism>
		, 
		<parallelism id="55" part="4">nulla fames et sitis carnis</parallelism>
		, 
		<parallelism id="55" part="5">nullae afflictiones carnis</parallelism>
		, 
		<parallelism id="55" part="6">nulla senectus et lassitudo carnis</parallelism>
		. noli ergo horrere carnis resurrectionem: 
		<parallelism id="56" part="1">bona eius uide</parallelism>
		, 
		<parallelism id="56" part="2">mala obliuiscere</parallelism>
		. prorsus quicquid querelarum est carnalium modo, tunc ibi non erit: aeterni erimus, aequales angelis dei, unam cum angelis sanctis ciuitatem habebimus. a domino possidebimur, hereditas eius erimus, et ipse hereditas nostra erit; quoniam ipsi dicimus modo: domine pars hereditatis meae, et de nobis dictum est filio ipsius: postula a me, et dabo tibi gentes hereditatem tuam. 
		<parallelism id="57" part="1">possidebimus, et possidebimur</parallelism>
		: 
		<parallelism id="57" part="2">tenebimus, et tenebimur</parallelism>
		. quid dicam? 
		<parallelism id="57" part="3">colimus, et colimur</parallelism>
		; sed 
		<parallelism id="58" part="1">colimus ut deum</parallelism>
		; 
		<parallelism id="58" part="2">colimur ut ager</parallelism>
		. ut sciatis quia colimur, dominum audite: ego sum uitis uera, uos estis sarmenta, pater meus agricola. si agricola dicitur, agrum colit. quem agrum? colit nos. et agricola terrae huius uisibilis 
		<parallelism id="59" part="1">arare potest</parallelism>
		, 
		<parallelism id="59" part="2">fodere potest</parallelism>
		, 
		<parallelism id="59" part="3">plantare potest</parallelism>
		, 
		<parallelism id="59" part="4">rigare, si aquam inuenerit, potest</parallelism>
		: pluere numquid potest? 
		<parallelism id="60" part="1">incrementum dare</parallelism>
		, 
		<parallelism id="60" part="2">germen educere</parallelism>
		, 
		<parallelism id="61" part="1">in terram radicem figere</parallelism>
		, 
		<parallelism id="61" part="2">in auras promouere</parallelism>
		, robor addere ramis, 
		<parallelism id="62" part="1">fructibus onerare</parallelism>
		, 
		<parallelism id="62" part="2">foliis honestare</parallelism>
		, numquid agricola potest? agricola tamen noster, deus pater, omnia ista potest in nobis. quare? quia credimus in deum patrem omnipotentem. ergo tenete quod et proposuimus uobis, et, quomodo deus dare dignatus est, exposuimus. 
	</section>
	<section id="11">ad octo dies reddituri estis, quod hodie accepistis. parentes uestri, qui uos suscipiunt, doceant uos, ut parati inueniamini, et quomodo uigiletis ad gallicantum, ad orationes quas hic celebratis. iam incipit uobis et ipsum symbolum hic praeberi, ut diligenter teneatis: nemo trepidet, nemo trepidando non reddat. securi estote, patres uestri sumus, non habemus ferulas et uirgas grammaticorum. si quis in uerbo errauerit, in fide non erret.</section>
</sermon>
