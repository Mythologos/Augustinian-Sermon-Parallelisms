<?xml version="1.0" ?>
<sermon id="219">
	<section id="1">
		beatus Paulus apostolus exhortans nos ad imitationem suam, inter alia multa suae uirtutis insignia, dicit etiam: in uigiliis saepius. quanto ergo alacrius in hac uigilia, uelut matre omnium sanctarum uigiliarum, uigilare debemus, in qua totus uigilat mundus? non ille mundus, de quo scriptum est: si quis dilexerit mundum, non est caritas patris in illo: quoniam omnia quae in mundo sunt, concupiscentia carnis est, et concupiscentia oculorum, et ambitio saeculi, quae non est a patre. talem quippe mundum, id est filios infidelitatis, regunt diaboli et angeli eius: contra quos nobis esse colluctationem idem dicit apostolus, ubi ait, non est nobis colluctatio aduersus carnem et sanguinem, sed aduersus principes et potestates, et rectores mundi, tenebrarum harum. quod et nos fuimus aliquando, nunc autem lux in domino. luce itaque uigiliarum, resistamus rectoribus tenebrarum. non ergo ille mundus in hac solemnitate uigilat: sed ille de quo dicitur, deus erat in Christo mundum reconcilians sibi, non reputans illis delicta eorum. quanquam tam clara sit uigiliae huius celebritas toto orbe terrarum, ut etiam illos uigilare carne compellat, qui corde, non dicam, dormiunt, sed Tartarea impietate sepulti sunt. uigilant etiam ipsi nocte ista, de qua etiam uisibiliter redditur, quod tanto ante promissum est: et nox tanquam dies illuminabitur. fit hoc in cordibus piorum, quibus dictum est: fuistis aliquando tenebrae, nunc autem lux in domino. fit hoc etiam in aemulis omnium, 
		<parallelism id="1" part="1">et qui uident in domino</parallelism>
		, 
		<parallelism id="1" part="2">et qui inuident domino</parallelism>
		. uigilat ergo ista nocte 
		<parallelism id="2" part="1">et mundus inimicus</parallelism>
		, 
		<parallelism id="2" part="2">et mundus reconciliatus</parallelism>
		. 
		<parallelism id="3" part="1">uigilat iste, ut laudet medicum liberatus</parallelism>
		: 
		<parallelism id="3" part="2">uigilat ille, ut blasphemet iudicem condemnatus</parallelism>
		. 
		<parallelism id="4" part="1">uigilat iste, mentibus piis feruens et lucescens</parallelism>
		: 
		<parallelism id="4" part="2">uigilat ille, dentibus suis frendens et tabescens</parallelism>
		. denique 
		<parallelism id="5" part="1">istum caritas</parallelism>
		, 
		<parallelism id="5" part="2">illum iniquitas</parallelism>
		: 
		<parallelism id="6" part="1">istum christianus uigor</parallelism>
		, 
		<parallelism id="6" part="2">illum diabolicus liuor</parallelism>
		 nequaquam dormire in hac celebritate permittit. unde ab ipsis etiam nostris inimicis nescientibus admonemur quemadmodum debeamus uigilare pro nobis, si propter nos uigilant etiam qui inuident nobis. eorum quippe qui nullo modo Christi sunt nomine consignati, tamen ista nocte 
		<parallelism id="7" part="1">multi dolore</parallelism>
		, 
		<parallelism id="7" part="2">multi pudore</parallelism>
		; nonnulli etiam qui fidei propinquant, dei iam timore non dormiunt. diuersis causis excitat eos ista solemnitas. quomodo ergo debet 
		<parallelism id="8" part="1">gaudendo uigilare Christi amicus</parallelism>
		, quando et 
		<parallelism id="8" part="2">dolendo uigilat inimicus</parallelism>
		? quomodo in tanta Christi gloria 
		<parallelism id="9" part="1">inardescat uigilare christianus</parallelism>
		, quando 
		<parallelism id="9" part="2">erubescit dormire paganus</parallelism>
		? quomodo decet eum, qui hanc domum magnam intrauit, in tanta eius festiuitate uigilare, quando iam uigilat qui disponit intrare? uigilemus ergo, et oremus; ut et forinsecus et intrinsecus hanc uigiliam celebremus. 
		<parallelism id="10" part="1">deus nobis loquatur in lectionibus suis</parallelism>
		; 
		<parallelism id="10" part="2">deo loquamur in precibus nostris</parallelism>
		. si eloquia eius obedienter audiamus, in nobis habitat quem rogamus.
	</section>
</sermon>
