<?xml version="1.0" ?>
<sermon id="224">
	<section id="1">
		hodierno die, baptizati in Christo et regenerati uniuerso populo dei, celebrata sacramentorum sollemnitate, miscendi sunt. alloquamur eos, et uos in eis et ipsos in uobis. ecce facti estis membra Christi. si cogitetis quid facti estis, omnia ossa uestra dicent: domine, quis similis tibi? non enim digne cogitari potest ista dignatio. nonne omnis sermo sensusque deficit uenisse uobis gratuitam gratiam non praecedentibus meritis? et ideo gratia quia gratis data est. quam gratiam? ut 
		<parallelism id="1" part="1">sitis membra Christi filii dei</parallelism>
		, 
		<parallelism id="1" part="2">sitis et uos fratres unici</parallelism>
		. si ille unicus, unde uos fratres, nisi quia 
		<parallelism id="2" part="1">ille unicus natura</parallelism>
		, 
		<parallelism id="2" part="2">uos fratres gratia</parallelism>
		? quia ergo membra Christi estis, admoneo uos. audiant me quibus miscendi estis. hodie timeo uobis, 
		<parallelism id="3" part="1">non tantum a paganis</parallelism>
		, 
		<parallelism id="3" part="2">non tantum a Iudaeis</parallelism>
		, 
		<parallelism id="3" part="3">non tantum ab hereticis</parallelism>
		, quantum a malis catholicis. eligite uobis in populo dei quos imitemini. nam si turbam imitari uolueritis, inter paucos angustam uiam ambulantes non eritis. 
		<parallelism id="4" part="1">a rapinis</parallelism>
		, 
		<parallelism id="4" part="2">a fraudibus</parallelism>
		, 
		<parallelism id="4" part="3">a periuriis</parallelism>
		 abstinete. gurges ebrietatis repellatur a uobis. fornicationes sic timete quomodo mortem, mortem non quae animam soluit a corpore, sed ubi anima semper ardebit cum corpore. scio agere diabolum partes suas, nec quiescere loqui in cordibus eorum, quos ad suam partem seducendo trahit. scio fornicatoribus adulteris, qui contenti non sunt coniugibus suis, dicere diabolum in corde: non sunt magna carnis peccata. contra hoc, contra diaboli susurrationem debemus habere Christi incantationem. quia christianos decipit inimicus per carnis illecebram, cum eis facit leue quod graue est, sed mentiendo, non ueraciter faciendo. 
		<parallelism id="5" part="1">quid prodest quia satanas facit leue, quod Christus ostendit graue</parallelism>
		? 
		<parallelism id="5" part="2">quid prodest quia magnum pondus infelicitatis leue appenditur in trutina falsitatis</parallelism>
		? 
		<parallelism id="5" part="3">quid prodest quia leue tibi dicit diabolus quod graue tibi dicit deus</parallelism>
		? nonne inuenturus es graue quod dixit tibi deus, et longe a te futurus est promissor inimicus? nouum aliquid facit diabolus? dicere christianis fidelibus: nihil est quod facis: in carne tua peccas. non enim in spiritu peccas. facile deletur, facile uenia datur. quid magnum facit? artificium illud est quod dixit in paradiso: non morte morieris. dixerat deus: qua die manducaueritis, morte moriemini. uenit inimicus, et ait: quid, quia dixit uobis deus: morte moriemini? non morte moriemini, sed quando manducaueritis, aperientur oculi uestri, et eritis sicut dii. 
		<parallelism id="6" part="1">dimissa est minatio dei</parallelism>
		, 
		<parallelism id="6" part="2">audita est promissio diaboli</parallelism>
		. inuenta est 
		<parallelism id="7" part="1">uera minatio dei</parallelism>
		, et 
		<parallelism id="7" part="2">falsa deceptio diaboli</parallelism>
		. sed quid profuit, obsecro uos, quod profuit quia dixit mulier: serpens me induxit, et ipse uir: mulier quam dedisti mihi sociam dedit mihi et comedi? numquid ualuit excusatio, et non secuta est damnatio? ideo uobis dico, fratres mei, filii mei. qui habetis uxores, nihil aliud noueritis. qui non habetis, et ducere uultis, integri uos ad eas seruate, sicut ipsas uultis integras ad uos uenire. qui continentiam polliciti estis, nolite retro respicere. ecce dixi uobis. ego solui me. erogatorem me dominus posuit, non exactorem. et tamen ubi possumus, 
		<parallelism id="8" part="1">ubi datur</parallelism>
		, 
		<parallelism id="8" part="2">ubi conceditur</parallelism>
		, ubi scimus, 
		<parallelism id="9" part="1">corripimus, obiurgamus</parallelism>
		, 
		<parallelism id="9" part="2">anathemamus, excommunicamus</parallelism>
		. et tamen non corrigimus. quia neque qui plantat est aliquid, neque qui rigat, sed qui incrementum dat, deus. et modo quia loquor uobis, 
		<parallelism id="10" part="1">quia terreo uos</parallelism>
		, 
		<parallelism id="10" part="2">quia moneo uos</parallelism>
		, opus est ut exaudiat me deus, et agat aliquid in silentio in cordibus uestris. breuiter dico, et hoc uobis commendo. et fideles terreo, et uos aedifico. membra Christi estis, nolite me, apostolum audite: tollens ergo membra Christi, faciam membra meretricis? dicere habet nescio quis: sed meretrix non est, concubina mea est. habes uxorem, qui hoc dicis? habeo. illa ergo, uelis nolis, meretrix est. uade, et dic quia iniuriam tibi fecit episcopus, si habes uxorem, et alia tecum dormit. quaecumque illa est, meretrix est. sed seruat tibi forsitan fidem, et non nouit nisi te unum, et non disponit nosse alium. cum ergo illa sit casta, tu quare fornicaris? si illa unum, tu quare duas? non licet, non licet, non licet. in gehennam eunt. uel hinc sim liber. uel hinc liceat mihi dicere quod uerum est. corrigant se, qui tales sunt, cum uiuunt. subito ueniat mors, et non est qui corrigatur. quando ueniat nouissima hora nescitur. cum dicitur cras, fit coruus: it, et non redit. sed 
		<parallelism id="11" part="1">uos me audite baptizati</parallelism>
		; 
		<parallelism id="11" part="2">uos me audite infantes</parallelism>
		; 
		<parallelism id="11" part="3">uos me audite regenerati</parallelism>
		 per Christum. obsecro uos 
		<parallelism id="12" part="1">per altare quo accessistis</parallelism>
		, 
		<parallelism id="12" part="2">per sacramenta quae accepistis</parallelism>
		, 
		<parallelism id="12" part="3">per nomen quod super uos inuocatum est</parallelism>
		, 
		<parallelism id="12" part="4">per iudicium futurum uiuorum et mortuorum</parallelism>
		, obsecro, adiuro et obstringo per nomen Christi: non imitemini eos, nisi quos fideles tales esse cognoueritis. amen.
	</section>
</sermon>
